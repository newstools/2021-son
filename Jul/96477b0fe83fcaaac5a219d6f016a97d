ROBERTSON. – Die Blitsbokke het Woensdag die gemeenskap hier verras toe dié bekende sewesrugbyspan ’n oefenkamp as voorbereiding vir die Olimpiese Spele kom hou het. Baie van Robertson se inwoners was maar salig onbewus van die oefenkamp wat tot vandag aanhou. Nadat dit in die sosiale media bekend gemaak is dat die Blitsbokke by Hoërskool Robertson se veld oefen, het hordes nuuskieriges na die skool gestroom. Niemand, behalwe die skool se leerders en onnies, is egter by die oefening op die terrein toegelaat nie. Mense wat hul gunsteling-spelers in aksie wou sien, moes maar van buite die skool se heining na die oefening kyk. Baie jongelinge het ook met hul fietse daar opgedaag om hul gunsteling-spelers te sien. Nigel Matroos (10) sê dis die heel eerste keer in sy lewe dat hy sy Blitsbok-helde in lewende lywe in aksie kon sien. “Hulle is darem groot manne. Kyk net na hul gespierde arms en bene,” het Matroos hom oopmond aan die Blitse verkyk. Nicole Hoogbaard (15) was vol smiles toe sy Zain Davids met die bal in die hand sien. “Hy is vir my net te oulik. Ek wens ek kan sy handtekening kry,” het Hoogbaard met ’n breë glimlag gesê. Dit is ’n groot geheim waar die span tot Vrydag sal tuisgaan. Hulle vertrek later vandeesmaand na die Olimpiese Spele in Japan.