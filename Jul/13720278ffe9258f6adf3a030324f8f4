DIE Westelike Provinsie het gisteraand ’n naelskraapse Currie Cup-oorwinning met 32-31 oor die Sharks in ’n koue, nat Cape Town Stadium behaal. Die rustydtelling was 21-19 in die Sharks se guns. Die Streeptruie het onmiddellik ná die rustyd teruggeslaan met ’n kraglopie van die agtsteman, Evan Roos, wat deurgaans uitstekende spel gelewer het. Tim Swiel, losskakel van die WP, het die Sharks se foute uitgebuit en die telbord vir die Kapenaars aan die rol gehou met sy skopstewel. Die nr. 10 is agterna as die speler van die wedstryd aangewys. Sy skakelmaat, Paul de Wet, het eerste gaan score nadat hy die bal onderskep het ná ’n fout van ’n afskop. Die Sharks het nie op hulle laat wag nie en teruggeslaan met ’n drie deur die kragtige flank Thembelani Bholi van ’n dryfmaalbeweging. Die Sharks het die druk verder toegepas en is beloon met twee drieë deur hul skrumskakel, Jaden Hendrikse. Die derde drie het gekom ná puik individuele spel deur die Sharks se linkervleuel, Thaakir Abrahams, wat altyd gevaarlik gelyk het wanneer hy in besit gestel is. Die spoedvraat het deurgaans beïndruk met sy ondernemende spel. Curwin Bosch was in die kol met al die Sharks se doelskoppe. Puntemakers: STORMERS – drieë: Paul de Wet, Evan Roos, doelskoppe: Tim Swiel (2) strafdoele: Swiel (6). SHARKS – drieë: Thembelani Bholi, Jaden Hendrickse (2), Fez Mbatha; doelskoppe: Curwin Bosch (4), strafdoel: Bosch.