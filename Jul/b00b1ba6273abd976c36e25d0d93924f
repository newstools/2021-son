VERSKEIE mense is die afgelope naweek in die voortslepende bendegeweld in Hanover Park raakgeskiet. Saterdagaand is ’n vrou en ’n jong kind in Galilee Court raakgeskiet toe hulle in die bendes se kruisvuur beland het. Albei is steeds in die hospitaal in ’n ernstige toestand. Die skietery volg ná ’n vermeende bende-dikding Vrydagaand ook in Hanover Park koelbloedig doodgeskiet is. Nog twee mans is in die skietvoorval gewond wat omstreeks 19:30 by Halman Walk plaasgevind het. Die mans is in ’n huis in Halman Walk geskiet. Een van die mans (36), wat na verneem word ’n bendelid is, is op die toneel dood. Verlede week is ’n 12-jarige seun ook in die nek geskiet toe hy in die bendes se kruisvuur beland het. Dié voorval het by Howick Court plaasgevind en die seun sterk tans by die huis aan. ’n Meisie (8) is ook getref nadat sy van ’n winkel af gekom het. Kashiefa Mohammed van die gemeenskapspolisiëringsforum sê: “Daar is seker 100 skote oor die naweek afgevuur. Dit is lockdown, maar die gangsters respekteer nie eens die curfew nie. Ons bly in vrees en moet duck and drive vir die koeëls. Jy is nie eens meer safe binne jou huis nie, want die gangsters kom tot in jou huis as hulle jou wil uithaal.” Volgens kapt. FC van Wyk, ’n polisiewoordvoerder, ondersoek hulle die omstandighede rondom die skietvoorvalle. Dossiere van moord en poging tot moord is geopen. Niemand is nog in hegtenis geneem nie.