ONS kan hulle nou sommer “dr. Liesl Laurie-Mthombeni” en “Mnr. Suid-Afrika” noem. Die mediese dokter en TV-persoonlikheid Musa Mthombeni het dié naweek lobola vir die voormalige mej. Suid-Afrika en Jacaranda FM-aanbieder Liesl Laurie betaal. Mense het in die sosiale media gespot dat Liesl nou mevrou dokter Liesl Laurie-Mthombeni is en ander het weer gespot dat Musa nou die titel Mnr. Suid-Afrika het. Die twee vat nie hulself te ernstig op nie en het saam met fans en vriende oor hul nuwe “titels” gelag. Die paartjie wat twee weke gelede verloof geraak het, het in sosiale media die mooiste foto’s van hulself in matching tradisionele klere gelaai. Liesl het pragtig in haar kopdoek en bypassende lang rok met ’n rooi-en-goue patroon gelyk. Musa het trots verklaar dat hy die gelukkigste man is nadat hy die lieflike Liesl se lobola betaal het. Hy het ook grappig vertel dat Liesl se koeie lekker vet gevoer is. Hy skryf in die sosiale media: “Elf maande gelede het ek die liefde van my lewe gevra om my meisie te word en vandag is sy my vrou.” Volgens tradisie is die tweetjies nou man en vrou. Hulle gaan natuurlik later ’n spoggerige wit trouseremonie hê.