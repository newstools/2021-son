ROBERTSON. – Baie ouers het duidelik g’n beheer oor hul kids in hierdie kritieke tyd van Covid-19 nie. Nadat die skole vir leerders vroeg gesluit het, blyk dit dat ouers nie ’n flenter omgee om hul kinders by die huis te hou nie. Net nadat die leerders Woensdag omstreeks 10:00 van die skool af huis toe gestuur is, het baie leerders op die winkelstoepe rondgehang. Ander het weer in parke gaan speel, terwyl ’n klomp laities in die strate met kaskarre baljaar het. Die meerderheid het nie maskers gedra nie. Son het by van die leerders gevra hoekom hulle nie reguit huis toe is nie. Hul antwoord was dat hulle nou met vakansie is en hulle mag dit geniet. Son het ook aan ’n klonkie gevra of hy weet waarom die skool so vroeg toegemaak het. Hy’t bloot gesê hulle is nou amptelik met vakansie. ’n Ouer, Daniel Lombaard, sê dat hy en sy vrou bedags nie tuis is nie. “Ons kinders is almal op hoërskool en hulle is groot en oud genoeg om vir hulself te dink. “Sou ek by my buurvrou uitvind hulle het die huis verlaat, gaan ek teen hulle optree,” sê Lombaard. Gedurig ’n Bekommerde raadslid JJ Januarie sê dat ouers nou ernstig verantwoordelikheid vir hul kinders moet neem. Januarie sê kinders kon maar dan net so wel skool toe gaan, want daar is hulle darem onder beheer. “Ek praat gedurig met die kinders om veilig te bly, maar nog steeds moet die ouers sorg dat hul kinders by hul onderskeie huise bly,” voeg Januarie by.