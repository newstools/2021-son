DIE ouers van nege maande oue tweeling wat Sondagaand in Delft, Kaapstad, dood is, is in hegtenis geneem vir kinderverwaarlosing. Die lyke van die babaseuntjies is onder puin gevind nadat die brand in 'n agterplaas in Stamperhoutstraat geblus is. Brandweermanne is die aand kort ná 21:00 ontplooi, het Jermaine Carelse, woordvoerder van die brandweer- en reddingsdiens van die Stad, destyds gesê. Die brand is 'n uur later uitgedoof en die tweeling is deur brandweermanne dood verklaar. Son het voorheen berig dat Cindy Gingqi (30), ’n buurvrou, vertel die kids se ma het na bewering die tweeling en hul agtjarige sussie in die hokkie gelos om brood te gaan soek of koop. "Ons is nie heeltemal seker waarnatoe sy op pad was nie, maar sy het hulle daar binne gelos. Hulle het nie krag nie. Sy gebruik kerse en ons vermoed sy het die kers aan die brand gelos. “Die agtjarige het na bewering uitgehardloop en haar ma se vriendin gaan sê die plek is aan die brand. “Die vrou het toe om gekom en vir ons kom sê. “Dis eers toe die brandweer klaar die brand geblus het dat hulle die lykies daar ontdek het. Ons is so geskok. Ons kon nie slaap nie. “Ons het nie ’n geluid gehoor nie. Hulle het nie gehuil of geskree nie,” sê Gingqi. Polisiewoordvoerder AO Joseph Swartbooi sê 'n 36-jarige man en 'n 28-jarige vrou is intussen in hegtenis geneem. "Albei verdagtes is gewaarsku om Maandag in die Bellville-landdroshof te verskyn op 'n aanklag van kinderverwaarlosing," sê hy.  - News24