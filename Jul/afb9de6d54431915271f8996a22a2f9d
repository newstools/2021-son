DIE vonnis van ’n man van Beaufort-Wes wat 15 jaar tronkstraf opgelê is nadat hy aan twee aanklagte van verkragting skuldig bevind is, is in die Kaapse hooggeregshof met sewe jaar verminder. Streeklanddros Daniel Boks het Deril Oerson (23) op 21 Oktober 2019 in die Beaufort-Wes-streekhof gevonnis. Hy is daaraan skuldig bevind dat hy op 27 Januarie 2018 die klaer, saam met wie hy op Nelspoort grootgeword het, twee keer verkrag het. Die aanklagte is vir vonnisdoeleindes saam geneem. Nadat die landdros in 2019 verlof tot appèl teen die skuldigbevinding van die hand gewys het, het Oerson hom tot die Kaapse hooggeregshof gewend waar adv. Steven Lourens hom verteenwoordig het. Die aansoek was suksesvol en uitspraak is op 2 Junie gelewer. Volgens Lourens het waarnemende regter AJ Nel en regter J Fortuin bevind die Oudtshoorn-streekhof het gefouteer deur Oerson aan twee aanklagte skuldig te bevind omdat hy nie die doel gehad het om die klaer twee keer te verkrag nie. Vroeër Die regters het wel bevind die streekhof het korrek opgetree deur die aansoeker aan verkragting skuldig te bevind. Oerson en die klaer, wat glo vroeër al by twee geleenthede seksueel verkeer het, het die aand van 26 Januarie 2018 saam by ’n taverne gekuier waar hulle ook gesoen het. Die aansoeker het die klaer glo onderweg huis toe skielik vasgegryp, gedreig en ontklee. Hy het haar toe glo eers met sy vingers en daarna met sy penis verkrag. Volgens hom het die klaer ingestem tot seks en ontken dat hy sy vingers in haar vagina gedruk het. Sy wou ook later die saak teen hom terugtrek. Die regters het bevind dit was nie twee afsonderlike voorvalle nie en die beskuldigde het nie die bedoeling gehad om die klaer twee keer te verkrag nie. Seuntjie En soos die streekhof tereg bevind het, bestaan daar wel wesenlike en dwingende omstandighede om af te wyk van die minimum vonnis vir verkragting deur ’n eerste oortreder. Versagtende omstandig­hede is dat die aansoeker ’n eerste oortreder is, net 20 jaar oud was ten tyde van die voorval, oor ’n vaste werk beskik en ook ’n eenjarige seuntjie het. Die klaer het, behalwe ’n paar skrape aan haar nek, ook geen fisieke beserings opgedoen nie. Gevolglik is die vonnis van 15 jaar ter syde gestel. Dis vervang met ’n vonnis van agt jaar tronkstraf, terugwerkend vanaf Oktober 2019.