KEER voor, hiér kom ’n díng! Die Engelse sokkerspan speel Sondag vir die eerste keer in 55 jaar in ’n groot sokkereindstryd wanneer hy Italië op Wembley om die Euro 2020-titel aandurf. Maar vir die Italianers is daar ook baie op die spel. Die Italiaanse span het in die laaste paar jare geval dat hy nie eens vir 2018 se WB-toernooi in Rusland kon kwalifiseer nie. En vir ’n trotse sokkerland soos Italië is dit amper net so erg soos Engeland se gewag van 55 jaar. Die Azzurri was indrukwekkend in hul opmars na die eindstryd en het onder meer met Fifa se nr. 1-span, België, afgereken. Fans In die halfeind moes Roberto Mancini se span ál sy ervaring gebruik om Spanje te uitoorlê. Dít terwyl hy op ’n onoorwonne lopietog van 33 stryde in ’n ry was. Nou wag Gareth South­gate se uitgehongerde Three Lions – en dít voor ’n verwagte 60 000 fans. Engeland het in sy aanloop onder meer die gevaarlike Duitsland getroef. Die Italianers het gewys dat enige span wat hulle wil klop, bloed gaan moet sweet. Southgate sal sy span moet reg saamstel en Raheem Sterling en Harry Kane sal op hul beste moet wees, veral met verdedigers soos Leonardo Bonucci en Giorgio Chiellini wat op hulle wag.