DIE Woordfees kom huis toe – na jou toe. Jip, dié fees gaan eksklusief op DStv uitgesaai word. Die Woordfees TV-opwipkanaal is van 1 tot 7 Oktober 2021 op kanaal 198 te sien. Alle DStv-intekenaars met ’n Premium- of Compact Plus-pakket sal toegang hê. Die TV-fees-aanbod sal die meeste genres dek wat gewoonlik op die program is: boeke en skrywers, toneel, kontemporêre en klassieke musiek, stand-up-komedie, leefstyl, diskoers, visuele kuns, dans en opvoedkundige elemente in samewerking met die projek Woorde Open Wêrelde (WOW). Engelse onderskrifte sal beskikbaar wees. Die program word spesifiek met TV in gedagte saamgestel. Deelname sal dus hoofsaaklik op uitnodiging wees, maar kunstenaars wat onlangse opnames van bestaande werk het wat aan die tegniese vereistes vir uitsending voldoen, sal die geleentheid hê om hierdie werk voor te lê vir keuring. Aansoekvorms, besonderhede oor die aansoekproses en riglyne is op die Woordfees se webwerf. Maar wikkel, want aansoeke sluit op 15 Julie 2021. “MultiChoice is opgewonde om die US Woordfees op DStv uit te saai en die fees verder deur kyk­NET te ondersteun,” sê Gideon Khobane, MultiChoice-groephoof. “Die uitvoerende kunste is hard deur die pandemie getref. Ons kreatiewe bedryf kan egter nie floreer sonder die energie en talent wat by die teaters en kunstefeeste gekweek word nie. Geniet “Ons hoop hierdie TV-fees sal die kunste nader aan ons kykers bring en dat hulle hierdie fantastiese inhoud sal geniet.” Uitsaaidatums mag verander indien dit deur Covid-inperkingsregulasies genoodsaak word.