ALMAL van 35 jaar en ouer kan nou ook registreer vir die Covid-19-entstof. Die regering se inentingsprogram duur landwyd voort ondanks gewelddadige betogings wat tot die tydelike sluiting van sommige inentingspersele in dele van Gauteng en KwaZulu-Natal gelei het. Sedert Woensdag kon almal van 35 jaar en ouer op die aanlynstelsel registreer om vanaf 1 Augustus ook die jab te kry. In 'n verklaring bevestig die departement van gesondheid dat diegene van 50 jaar en ouer by enige inentingslokaal sonder 'n afspraak kan instap, en indien moontlik gehelp sal word. Diegene van tussen 35 en 49 kan intussen registreer by vaccine.enroll.health.gov.za of die Covid-19 inbelsentrum by 0800 029 999 bel. Hulle kan ook 'n WhatsApp-boodskap na 0600 123 56 stuur of jy kan *134*832# bel.