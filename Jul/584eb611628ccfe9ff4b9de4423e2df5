VERGEET vir eers dat die telling 57-23 lees, en die All Blacks agt drieë gaan druk het. Die Nieu-Seelanders sal weet dat hulle Saterdag in ’n massiewe fisieke oorlog teen ’n begeesterde Fidjiaanse span was. Ja, die All Blacks het op die ou einde heel gemaklik gewen. Daar moet egter onthou word dat die Fidjiane nie eers ordentlik kon voorberei vir hul eerste van twee ontmoetings teen die All Blacks nie. Sommige van Fidji se spelers kon eers Woensdag uit kwarantyn kom om vir die eerste keer saam met die span te oefen. Hulle was so erg belemmer dat daar nog Vrydag voor die wedstryd in Dunedin in die hotel waar hulle woon in die parkeerarea aan hul lynstane geskaaf is. Reg van die begin van dié kragmeting het die Fidjiane die boodskap uitgestuur dat hulle nie gaan terugstaan vir die driemalige wêreldkampioene nie. As dit ook nie vir ’n paar foute op die verdediging was nie – veral in die eerste helfte – het die eindtelling dalk anders gelyk en kon dié kragmeting selfs nog ’n aantrekliker affere gewees het. Die All Blacks was kwaai getoets by die afbreekpunte, met Fidji wat ’n gros strafskoppe gewen het en omgekeerde besit bewerkstellig het. Daar sal ook ’n hele paar seer All Black-lywe wees, met die Fidjiane wat ’n paar groot duikslae ingesit het. Damian McKenzie se lyf sal seker die seerste wees ná ’n klipharde hit deur die Fidji-kaptein en senter, Levani Botia, ook bekend onder sy Fidjiaanse spanmaats as die Demolision Man. In die skrums is die Fidjiane ook nie heeltemal oordonder nie, ’n aspek van die eilandmanne se spel wat gewoonlik deur groter rugbylande geteiken word. Fidji was ook goed in die lynstane, met twee van hul drieë wat hiervan gedruk is, insluitend ’n strafdrie. Ofskoon die All Blacks gesukkel het, was hulle steeds pure klas op die aanval, wanneer daar geleenthede geskep is. Vir die haker Dane Coles was dit ook ’n spesiale aand, met die veteraan wat vier drieë gaan druk. Een ander bekommernis vir die All Blacks sal die korrelwerk pale toe wees van Beauden Barrett. Dié losskakel het drie doelskoppe verbrou. Die All Blacks sal ook na hul dissipline wil omsien, met David Havili wat ook met ’n geelkaart van die veld gestuur is. Nogtans sal die All Blacks se bestuur dalk beter voel oor die uitdaging wat hulle vanaf Fidji ontvang het. Veral ná die vorige week se one way traffic in ’n sege met 102-0 teen Tonga. ALL BLACKS – drieë: Jordie Barrett, David Havili (2), George Bridge, Dane Coles (4), Will Jordan  doelskoppe: Beauden Barrett (6) FIDJI – drieë: Albert Tuisue, Mesulame Kunavula, strafdrie; strafdoele: Ben Volavola (2)