SY HET ’n rol in die gewilde sepie Suidooster losgeslaan waar sy neffens gesoute akteurs speel na wie sy opkyk. Die talentvolle aktrise Chanté Strydom (23) het onlangs ’n groot opskudding veroorsaak toe sy in Ruiterbosch opdaag en vir Tyron (Maurice Paige) vertel dat hy ’n derra is. Dit is die boorling van Eersterivier se eerste professionele TV-rol. Sy het haarself hoofsaaklik eers aan teater toegewy. Die aktrise was opgewonde en terselfdertyd senuagtig om teenoor legendariese akteurs te speel. Opkyk “Toe ek ’n kind was, het ek van dié akteurs op televisie gesien. Ek was aan die begin baie geïntimideer hierdeur. Ek was natuurlik opgewonde, maar ek het daai druk op myself gesit omdat ek geweet het dat ek in die geselskap van groot akteurs is na wie ek opkyk. “Die ondervinding was so asemrowend, want almal was so gaaf en welcoming. Almal was bereid om in te spring wanneer ek ’n helpende hand of raad nodig gehad het.” Die aktrise stel ons aan haar karakter voor: “Ek speel die rol van Jolene. Sy kom vertel Ty dat hy ’n kind het. Haar vriendin, die kind se mammie, het afgesterf en nou wil sy net hê die kind moet die geleentheid kry om sy pa te ken. Sy is toegewyd daaraan om haar oorlede vriendin se wense na te kom. “Ek sou nie sê dat sy ’n villain is nie, maar sy trap op ’n paar tone en sy is baie beskermend.” Chanté is nie net ’n aktrise nie, sy is ook ’n skrywer. Sy is tans besig om haar eie toneelstuk te skryf. Ons kan nie wag om meer van dié opkomende ster te sien en te lees nie!