DIT gaan seker ’n massiewe losprys kos om Tottenham Hotspur se base te oortuig om hul sterdoelskieter en kaptein van Engeland, Harry Kane, te verkoop. Kane het gisteraand sy land gelei in die eindstryd van die Europese Kampioenskapstoernooi teen Italië. Ongelukkig was die uitslag teen druktyd nog nie bekend nie. Selfs al het Kane en sy Engelse dalk in hul poging vir Europese sukses gefaal, is hy nou een van die spelers wat in groot aanvraag gaan wees by die groot klubs. Nie net in Engeland nie– Spaanse en Italiaanse spanne sal ook nou sy dienste wil bekom. Kane het dit egter reeds voor Euro 2020 duidelik gemaak dat hy sy klubsokker in Engeland wil speel. Volgens hom wil hy dit graag iewers doen waar hy die beste kans het om plaaslike titels en Europese klubsukses te proe. Die voormalige Spurs manager José Mourinho glo egter nie dat sy ou base Kane sal verkoop nie. Mourinho sê aan talk­SPORT: “Ek weet nie of hy ’n nuwe kontrak gaan aanvaar nie. “Ek sou sê die waarskynlikste uitslag is dat hy gaan bly. “Ek kan nie sien hoe Daniel Levy (Spurs se uitvoerende hoof) nóú bereid gaan wees om hom te verkoop nie. “Harry was natuurlik reeds voor die Euro-toernooi baie duidelik oor sy toekomsplanne: “Ek glo nie Levy gaan oop wees daarvoor nie, maar net hulle sal weet.”