WARREN Gatland, afrigter van die Britse en Ierse Leeus, bevraagteken Rassie Erasmus se rol as ’n waterboy wanneer Suid-Afrika speel. Erasmus, Suid-Afrika se direkteur van rugby, moes Woensdag as hoofafrigter in Jacques Nienaber se plek instaan. Nienaber is positief getoets vir Covid-19. Die uitgeslape Erasmus was egter Woensdag in die SA A-span se oorwinning met 17-13 oor die Britte in die Cape Town Stadium tydens die wedstryd langs die veld om water vir sy spelers aan te dra. Hy het dieselfde rol in die toets teen Georgië gespeel. Gatland het ná sy span se nederlaag oor Erasmus se rol gesê: “Gisteraand was hy ’n waterboy en hardloop op die veld, maar as jy die waterboy is wat op die veld hardloop, moet jy seker maak dat jy (net) die water dra. “Ek het dus nie mooi verstaan ??wat sy rol was nie. Jy hardloop nie op die veld en dra boodskappe sonder die water nie. My raad is dat hy volgende keer moet sorg dat hy water dra as hy dit doen.” Volgens Gatland sien die Britse en Ierse Leeus uit na hul laaste week van voorbereiding vir die eerste toets teen die Springbokke op 24 Julie in die Kaap. “Ons is nogal opgewonde daaroor. Dit was ’n fisieke game en ons sal behoorlik opgepomp wees vir volgende week. Ons weet wat kom. Geleentheid “Ons het aan ’n paar dinge gewerk, soos ons verdediging. Ons het ook buitengewoon goed geskrum. Sommige van die pick-and-goes was goed. Hulle het dit waarskynlik nie verwag nie. Dit was ’n geleentheid om aan sulke dinge te werk.” Gatland het egter erken vanuit ’n aanvallende oogpunt was hulle waarskynlik nie so klinies soos wat hulle graag wou wees nie. “Ons het in die tweede helfte regtig sterk gelyk. So, dit is regtig positief vir ons en ons dink ons ??kan hierdie reeks wen.”