NEIL Powell, die afrigter van die Suid-Afrikaanse sewesrugbyspan, is in Tokio positief getoets vir Covid-19. Powell is in ’n isolasiefasiliteit in Kagoshima, waar die Blitsbokke tans vir ’n oefenkamp is voordat die Olimpiese Spele Vrydag amptelik in Japan afskop. Die Blitsbokke moes sedert hul aankom self-isoleer. Benewens Powell het drie lede van Team SA se o. 23-mansokkerspan ook posi­tiewe toetse vir Covid-19 opgelewer. Dié drie is ook in isolasie in die Tokio 2020-isolasie­fasiliteit. Die lede is die spelers Thabiso Monyane en Kamohelo Mahlatsi, asook die video-ontleder Mario Masha. Bestuur Die res van die span is al twee keer negatief getoets en volg alle aanbevelings van die plaaslike gesondheidsowerhede noukeurig. Team SA se beamptes en bestuur het alle toepaslike reëls, protokolle en prosedures van die Olimpiese Playbook en aankomsroetines voor die Spele noukeurig gevolg. Hulle is daagliks by die Olimpiese dorpie getoets en het voldoen aan ál die verpligte maatreëls wat toegepas moet word om die veiligheid van die deelnemers aan die Spele en die inwoners van Japan te verseker. Dit sluit die handhawing van fisieke afstand en die dra van maskers ten alle tye. Volgens dr. Phatho Zondi het elke lid van Team SA volledige mediese goedkeuring nodig as ’n kriterium vir toelating tot die Spele. Infeksie “Daarbenewens is hulle aangemoedig om twee weke voor hul vertrek te isoleer. Ingevolge die vereistes vir Tokio 2020 word hul gesondheid daagliks gemonitor. Hulle moet enige simptome aanmeld sowel as twee negatiewe PCR-toetse binne 96 uur voor hul vertrek na die Spele aflê,” het Zondi verduidelik. “Die tydsberekening van die positiewe uitslae dui daarop dat die PCR-toets in die inkubasietydperk van die infeksie gedoen is. “Dit is hoe dit negatief in Suid-Afrika en dan positief in Japan kan wees,” het dr. Zondi verduidelik.