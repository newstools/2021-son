DÍT is groot menseregte-skendings. Alle fisieke opleidingskursusse by die Suid-Afrikaanse Nasionale Weermag (SANW) is weens ’n vinnige verspreiding van Covid-19 gekanselleer. Asof dit nie genoeg is nie, word daar min tot niks gedoen om die verdere verspreiding van die virus onder die troepe te verhoed nie. Son verneem by ’n anonieme bron op die Oudtshoorn-voetsoldaatbasis dat daar, behalwe vir die verspreiding van Covid-19, “growwe menseregteskendings” daar plaasvind. Die foto’s wat aan Son gestuur is, wys hoe die infanterieskool se troepe in hag­like omstandighede lewe. Toilette wat nie kan flush nie, gebarste mure wat duidelik jare gelede laas geverf is, en algemene infrastruktuur wat oud en nie in stand gehou is nie, is aan die orde van die dag vir die jong soldate. Son verneem uit die 120 studente by dié skool is 96 positief getoets vir Covid-19. Boonop is daar glo net twee verpleegsters (een ’n intern) om na ál die siekes om te sien. Dis omdat die basis se dokter tans glo in kwarantyn is nadat hy ook vir Covid positief getoets is. By die Helderberg-gimnasium is sowat 170 studentsoldate – wat aan die adjudant-offisier-kursus deelgeneem het – nou in bungalows in kwarantyn. By die SAI-basis in Kimberley word daar beweer studente hou paarties sonder om enige lockdown-protokolle toe te pas. ’n SANW-woordvoerder, brig.genl. Mafi Mgobozi, sê ná ’n toename in Covid-19-gevalle by verskeie militêre gesondheidsfasiliteite, is daar besluit om alle opleiding op ys te sit. “Dis gedoen om verdere verspreiding van die virus te verhoed,” verduidelik hy. Mgobozi voeg by: “Ons moet ook noem – dit bly ’n ieder en elke lid se verantwoordelikheid om te ver­seker hy of sy gehoorsaam die protokolle en riglyne soos gestipuleer deur die nasionale departement van gesondheid.” Volgens Mgobozi word Covid-19-toetse by alle militêre hospitale uitgevoer, asook by siekeboeë in provinsies wat nie militêre hospitale het nie.