DIE Covid-19-pasiënt wat die langste tyd in Groote Schuur se waakeenheid deurgebring het, herstel nou tuis. Winston Cogill (54) van Dieprivier is steeds van sy suurstoftenk afhanklik nadat hy ernstige asemhalingsprobleme opgedoen het. Alaric Jacobs, ’n hospitaalwoordvoerder, het bevestig Cogill was 122 dae (4 maande) in intensiewe sorg. Dit maak hom die Covid-19-pasiënt wat die langste verblyf in die hospitaal se ICU oorleef het. Cogill, ’n data-ontleder vir die Wes-Kaapse regering, vertel oor sy lang tyd in die waakeenheid: “Ek het griepsimptome gehad en is in Oktober 2020 in die Victoria-hospitaal opgeneem. “Twee dae later is ek na die Groote Schuur-hospitaal oorgeplaas. “Ek is onmiddellik op die hoëvloeimasjien (vir nasale suurstof) gesit. “ ’n Paar dae later is ek na die ICU gestuur waar ek 122 dae deurgebring het. “Die meeste van hierdie dae was ek aan ’n ventilator gekoppel.” Hy onthou hoe emosioneel dit vir hom was om nie sy familie te sien nie. Cogill sê tot vandag toe is dit baie moeilik en frustrerend om daaraan te dink hoe lank hy in die hospitaal deurgebring het. “Ek kon glad nie my vrou en my 21-jarige dogter en die res van my familie sien nie. “En as een van agt broers en susters kan jy jou indink hoe moeilik dit was. “Ek kon nie praat nie, maar die verpleegsters het via video-oproepe met my gesin gekommunikeer. “Die personeel se geduld was ongelooflik. “Sommige verpleegsters sou my hand vashou en vir my kore sing. “Hulle het ook elke dag my tande geborsel en toe ek 100 dae in die ICU bereik het, het ek selfs ’n haircut gekry.” Vergeet Prof. Ivan Joubert was een van die dokters wat Cogill in die hospitaal behandel het. Joubert sê Cogill is een van die pasiënte wat hy nooit sal vergeet nie. “Winston sal altyd duidelik uitstaan ??in die gedagtes van ons wat na hom omgesien het. “Hy was baie siek met Covid en daar was baie kere dat ons nie gedink het hy sou oorleef nie.”