OUDPRES. Jacob Zuma is desperaat om nie op klagte van korrupsie, bedrog en geldwassery verhoor te word nie. So het adv. Wim Trengrove Maandag namens die nasionale vervolgingsgesag gesê. Sy kommentaar kom nadat Zuma aansoek gedoen het vir uitstel van sy spesiale pleidooi om adv. Billy Downer as aanklaer te verwyder. Dit omdat daar besluit is om die verrigtinge virtueel voort te sit. Adv. Dali Mpofu SC, Zuma se regsverteenwoordiger, het gesê Zuma se reg tot 'n geregverdige verhoor sal geskend word as die spesiale pleidooi op 'n virtuele platform geskied. Hy het vir uitstel van sowat twee tot drie weke gevra. Hy verwag dat die konstitusionele hof teen dan al uitspraak sal lewer op 'n aansoek om sy vonnis vir minagting van die hof tersyde te stel. Trengrove het gevra dat die aansoek om uitstel van die hand gewys word. Hy het aangevoer dat die virtuele platform wettig, regmatig en geskik is. Volgens hom is Zuma teenwoordig en kan hy deelneem aan verrigtinge soveel as wat hy in 'n eintlike hof sou kon. Regter Piet Koen lewer Dinsdag sy uitspraak. - News24