SES mense is Woensdagoggend in afsonderlike voorvalle van beweerde taxigeweld in die Kaap doodgeskiet. Dié voorvalle kom ná nog ’n noodlottige skietvoorval wat vroeër op Borcherds Quarry-weg naby die N2-snelweg plaasgevind het. Dit wil sê altesaam sewe mense is vandeesweek in taxigeweld op die Kaapse Vlakte doodgeskiet. Volgens ’n polisiewoordvoerder, kapt. FC van Wyk, is speurders hard besig om die skietvoorvalle te ondersoek wat Woensdagoggend plaasgevind het. Daar is ook addisionele polisiehulpbronne op dié taxi-roete ontplooi. Van Wyk vertel verder ’n onbekende taxi het Woensdagoggend omstreeks 06:30 langs ’n ander taxi  op die hoek van Sheffield- en New Eisleben-weg in Philippi-Oos stilgehou. Onbekende persone het verskeie skote afgevuur op die taxi wat by die kruising gestaan het. "Twee mans van 24 en 33 is op die toneel dood verklaar," sê Van Wyk. "Twee ander mans, beide 35,  is in ’n nabygeleë hospitaal vir mediese behandeling opgeneem." Twee moordsake en twee sake van poging tot moord word in verband met dié voorval ondersoek. Verskeie ander afsonderlike maar soortgelyke skietvoorvalle het Woensdagoggend in Ravensmead, Samora Machel, Dunoon en Uitsig plaasgevind. Vyf mense het in dié voorvalle weens skietwonde beswyk en nog drie ander mense is in die hospitaal met skietwonde opgeneem. Intussen verneem Son dat alle taxi's onder lockdown is en daar geen taxi's ry nie. Son kon hierdie egter teen druktyd nog nie bevestig nie.