HANNES van Wyk se eenmanvertoning is terug op die planke! Teaterliefhebbers kan uitsien na ’n derde drama wat as deel van die Klein Karoo Nasionale Kunstefees (KKNK) se aanlyn fees in 2021 “terug op die planke” is. Die immergewilde akteur en Kwêla-aanbieder se eenmanvertoning, Sê Groete vir Ma, kan ook nou in die gemak van kykers se eie sitkamers geniet word. Van Wyk vertolk in dié verfilmde drama die rol van Reghardt Roberts van Aswegen, wie se hele lewe en menswees om sy ma draai. Desiré Gardner het die teks geskryf en Sandra Prinsloo behartig die regie van dié drama, waarin lag en trane baie na aan mekaar lê. Die band tussen ’n ma en haar kind, hul lewensreis saam, die pyn en die onvermydelikheid van oudword en hoe ons soms ons grootste foute kan ver­dedig omdat dit uit liefde gedoen is, word hierin verken. Sê Groete vir Ma vertel die storie van Reghardt se vormingsjare (’n sensitiewe kind wat op ’n plaas moet grootword en die dinge van “man wees” en “man word” gou moet baasraak). Ons leer van sy pa, sy nie-so-slim broer, Dewaldt, en sy veerpoothoender, Knoop, wat hom van die dood en die pyn en vernedering van tiener-wees geleer het. Kaartjies vir Sê Groete vir Makos R150 en is tot 15 Augustus beskikbaar in die KKNK se virtuele teater by kknk.co.za. Koop gerus jou kaartjie by Quicket.