SOOS gewoonlik, as die reën opklaar,skuif die koue nader. Van Maandag af het die kwik in die meeste plekke in die Wes-Kaap tot onder 10 °C gedaal. Vandag en die res van die week is ook geen uitsondering nie. In Kaapstad draai die temperatuur by 9 grade, Clanwil­liam 4, Langebaan 7, Malmesbury 4, Redelinghuys 0, Sutherland -2, Kaapse Vlakte 7, Strand 8, Grabouw 4 en Worcester 3. Vir Donderdag voorspel die Suid-Afrikaanse Weerburo weer ’n 60%-kans vir reën oral in die Wes-Kaap. Anton Bredell, die Wes-Kaapse minister van plaas­like regering, omgewingsake en ontwikkelingsbeplanning, sê die goeie reën die laaste ruk het baie water in damme laat vloei. “Drie jaar gelede dié tyd was die Stad Kaapstad aan die einde van ’n knellende droogte. “Dag Zero was om die draai in Kaapstad met leë damme. “Damvlakke vir Kaapstad het in dié kort tydjie van 75% tot 90% gestyg.” Die damvlakke in die Wes-Kaap lyk tans só: Voëlvleidam 71,7% (verlede jaar dié tyd 59% en verlede week 61,9%), Bergrivierdam 101% (verlede jaar die tyd 81,9% en verlede week 89,1%), Theewaterskloofdam 95,7% (verlede jaar die tyd 59,2% en verlede week 79,4%) en Clanwilliamdam 74,3% (verlede jaar die tyd 29,4% en verlede week 23,6%). Bredell het inwoners gemaan om steeds spaarsaam met water te werk al is die damme voller. “Water sal altyd skaars wees en ons moet ons gedrag verander en daarby aanpas. “Ons moet leer om meer te doen met minder. “Ons is tans in ’n goeie posisie, maar moet altyd na die toekoms kyk.” Bredell sê hulle is steeds bekommerd oor die opvangsgebied van die Gouritzrivier en hulle hoop dit sal gou daar reën.