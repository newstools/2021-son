DIE feit dat hulle nou minder tyd vir voorbereiding vir die Olimpiese Spele het, gee die Blitsbokke nie slapelose nagte. Coach Neil Powell se beplanning met die span is omvergegooi nadat ’n passasier op hul vlug na Tokio positief getoets is vir Covid-19. Die groep is in kwarantyn geplaas en kon nie na hul oefenbasis in Kago­shima reis nie. Powell is egter positief en sê sy span het geleer om aanpasbaar te wees in dié ongekende tye. “Ons is in ’n goeie spasie, ten spyte van die probleme by ons aankoms. Ons het onsself belowe om sielkundig sterk te bly en dít is nou op die proef gestel. "Aanpasbaarheid, fisiek en sielkundig, gaan belangrik wees. Ons gaan steeds oefen, maar dit gaan nou net oor ’n Zoom call in die hotelkamers wees.”