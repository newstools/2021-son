TWEE Golden Arrow busse het vroeg Donderdagoggend by 'n klein depot van die busmaatskappy gebrand. Bronwen Dyke-Beyer, 'n woordvoerder vir Golden Arrow, skryf op Facebook dat die oorsaak van die brand nog onbekend is. Sy lewer ook 'n pleidooi dat mense nie woorde soos #taxiviolence gebruik nie, omdat dit net paniek veroorsaak. "Golden Arrow probeer mense by die werk en huis kry en is baie versigtig vir almal se veiligheid, maar dit help nie om boodskappe te versprei wat verder paniek saai nie." Ruth Solomons, 'n woordvoerder vir metropolisie, sê hulle het omstreeks 04:40 'n oproep ontvang oor busse wat brand by die Blackheath Golden Arrow depot. "Beamptes het vinnig gereageer en twee busse was in vlamme met hul aankoms. Dit was twee busse die naaste aan die grensmuur." Solomons bevestig dat daar met verdere ondersoek geen teken van betogers of verdagte aktiwiteite in en om die depot gevind is nie. "Op hierdie stadium is dit onduidelik hoe die busse aan die brand geslaan het." JP Smith, mayco-lid oor veiligheid en sekuriteit, sê hoewel die motief vir die aanval onbekend is, kan dit nie uitgesluit word dat dit met konflik in die taxibedryf verband hou nie.