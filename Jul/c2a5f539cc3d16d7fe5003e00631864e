DIE verwagte storm wat Woensdagaand oor die Wes-Kaap losgebars het, het inwoners omtrént in die water laat spartel. Verskeie huise in Kraaifontein en Mitchells Plain is met water oorstroom. Die storm was só erg dat die water sommer uit die toilette, baddens en showers uitgestroom het. Vanessa Fredericks, ’n inwoner van Belmont Park in Kraaifontein, vertel hulle moes Woensdagnag in hul karre slaap nadat hul huis oorstroom is. Sy sê hulle het kniediep in die water gestaan. Toe Son die gesin gister by hul huis besoek, was daar nog oral water en modder in die huis. Fredericks vertel: “Die probleem het eintlik al Maandag begin toe dit begin reën het, maar dit was nog nie so erg nie. Ons kon nog die water uitvee. “Gisteraand net ná middernag het ons wakker geskrik toe die water deur ons huis spoel. Die water het deur ons voordeur gestroom en sommer by die toilet, bad én shower uitgestroom. “Ons muur wat ons net sowat ’n maand gelede extend het, het ook omgeval.” Volgens Fredericks het hulle al Maandag die Stad Kaapstad van hul probleem ingelig en daar is net sandsakke aan hulle gestuur. By Son se besoek het die Stad weer sandsakke daar afgelewer. Hieroor was die Frederickse niks happy nie, want volgens hulle gaan dit nie die skade herstel nie. Raquel van Schalkwyk, Fredericks se skoonsuster wat ook saam met hulle woon, sê ál haar skoene en klere is sopnat. Van Schalkwyk sê hulle het nou geen ander keuse as om die plek net so te los nie omdat die versekeringsmaatskappy nog die huis moet kom inspekteer. Sy sê: “Kyk hoe lyk my yskas nou. Toe die water so instroom, het dit omgeval en in die water gelê. “Baie van ons goed het om gelê.” Prince Mudimba, ook ’n inwoner van Belmont Park, vertel in die agt jaar dat hulle daar woon, het daar nog nooit iets só rampspoedigs gebeur nie. Mudimba sê hul huis het so erg oorstroom, hul grond het skoon weggesak. Vuil Hy vertel: “Dit was baie scary. Dit het gevoel asof ons in ’n movie is. “Die water wat hier ingekom het, is vuil en ek is bekommerd oor my dogter. “Die mense van Fase 7 in Wallacedene gebruik daardie dam waarvandaan die water gekom het, vir hul toilet.” Die inwoners lewe egter nou in vrees omdat hulle weet die stormweer is steeds nie verby nie. Covid-19-plakkerskamp loop veral kwaai deur Verskeie plakkerskampe in die Wes-Kaap is ernstig geraak deur die storm. Veral die Covid-19-plakkerskamp, wat laas jaar in Bloekombos, Kraaifontein ontstaan het, is swaar getref. Backyarders het hul onwettige strukture in ’n vleiland opgerig – en hiervoor het hulle nou ’n duur prys betaal. ’n
 Hele paar van die strukture het in die water geswem of is uit die grond
 geruk. Volgens James-Brent Styan van die Stad Kaapstad het talle damme 
oorstroom. Styan sê: “Plaaslike vloede is in Kaapstad, die Kaapse 
Wynland, die Weskus-distrik en ander streke in die Wes-Kaap aangemeld. 
Sommige riviere­ loop die risiko van oorstroming, insluitend die 
Molenaarsrivier naby Rawsonville en die Boontjiesrivier in Citrusdal. "In
 die Breederivier-munisipaliteit het die brug tussen Worcester en 
Zwelethemba gedeeltelik ingegee. Ingenieurs is in kennis gestel en ’n 
assessering sal binnekort gedoen word. Volgens Styan het die Bergrivier-
 dam gister op 105% gestaan." 