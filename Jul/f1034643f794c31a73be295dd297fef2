EEN rede waarom die Engelse Premierliga-klub Arsenal laas seisoen ’n teleurstellende veldtog beleef het, is swak verdediging. Daarom sal Mikel Arteta (manager) hoop dat die Gunners se nuwe aanwins die laaste linie sal versterk en die span weer ’n aanspraakmaker in Engelse sokker maak. Die Gunners het die Portugees Nuno Tavares by Benfica aangekoop. Tavares (21) het al 25 keer vir Benfica uitgedraf in Portugese sokker se voorste liga en het ook al sy land op o. 21-vlak verteenwoordig. Hy het in 2019 sy debuut vir Benfica gemaak toe dié span vir Sporting Lisbon in die Portugese Super Cup-eindstryd geklop het. Oor sy nuwe aanwins het Arteta gesê: “Hy is ’n jong speler met groot belofte. Hy het die vorige seisoene by Benfica in ’n goeie speler ontwikkel. Hy het ook sy gehalte bewys as ’n lid van Portugal se o. 21-span. “Nuno se koms gaan ons groep bykomende diepte en opsies op die verdediging gee, veral met die energie wat hy op die linkerkant van die veld bring.” Die Gunners het die Premierliga in ’n teleurstellende agtste posisie voltooi. Hulle gaan dus nie volgende seisoen in enige Europese kompetisie speel nie. Hulle skop hul veldtog in die 2021-’22-seisoen op 13 Augustus af met ’n wedstryd teen die Premierliga-nuweling, Brentford.