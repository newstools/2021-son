DIE Britse en Ierse Leeus het gisteraand ’n groot waarskuwing aan die Suid-Afrikaanse spanne op hul toer van die Reënboognasie gerig. Warren Gatland (afrigter) se span het die Lions op Ellispark in Johannesburg met ’n allemintige 56-14 afgeslag nadat die rustydtelling 21-7 in die guns van die besoekers was. Stuart Hogg (kaptein) se span het altesaam agt drieë gedruk teenoor die twee van die Lions. Die linkervleuel Josh Adams het amok gemaak deur vier vyfpunters van sy eie aan te teken. Die klein vleuel van Wallis het sy klas gewys. Hy was nie verniet in 2019 die voorste driedrukker vir Wallis by die World Cup in Japan nie. Adams het agterna gesê: “Ons was akkuraat met ons aangeë en het sterk verdedig. Dit was 'n stap in die regte rigting en daar is nog baie om te kom.” Die Britse en Ierse Leeus het met puik spel vorendag gekom en met dié vertoning gewys dat dit ’n geweldige poging gaan verg. Die manne in rooi het styf gestaan in die skrums en het met ondernemingsgees in die lynstane vorendag gekom. Hulle het nie net seker gemaak dat hulle hul eie balbesit in die lynstane wen nie, maar het die tuisspan ook ’n paar keer met lang ingooie onkant betrap. Die Britse en Ierse Leeus het boonop die kontakpunte oorheers en het seker gemaak van vinnige balbesit by die afbreekpunte. Dit het die span van Gauteng onder geweldige druk geplaas. Hamish Watson, die bobaas-baljagter van die Britse en Ierse Leeus, is agterna as die speler van die wedstyd aangewys. Watson het ná die stryd gesê: Ons kan trots wees op ’n paar van die dinge wat ons gedoen het. Daar is beslis dinge waarop ons kan voortbou vir die res van die toer. Josh Adams het vier drieë gedruk en ek weet nie waarom hy nie die man of the match was nie.” Hogg, die kaptein, sê sy span was by tye baie klinies en daar was ook tye dat hulle 'n bietjie slordig was. “Ons het verskillende variasies van hoe ons graag wil speel. Dit was net great om die toer op 'n wennoot af te skop.” Die Britse en Ierse Leeus kom nou Woensdag teen die Sharks te staan. LIONS - drieë: Vincent Tshituka, Rabs Maxwane; doelskoppe: Jordan Hendrikse (2) BRITSE EN IERSE LEEUS - drieë: Louis Rees-Zammit, Hamish Watson, Ali Price, Josh Adams (4), Gareth Davies; doelskoppe: Owen Farrell (8)