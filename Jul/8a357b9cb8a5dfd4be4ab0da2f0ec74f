EKSTRA maatreëls word op taxi-roetes en in die omgewing van taxiranks in die Wes-Kaap geimplimenteer. Dit word gedoen om die veiligheid van pendelaars te verseker en die geweld wat met die taxibedryf verband hou te beëindig. By een van die ontplooiings is 'n verdagte voertuig Maandag in Lwandle opgemerk. Kol. Andre Traut, 'n polisiewoordvoerder, verduidelik dat die polisie daarin geslaag het om die voertuig tot stilstand te bring. "Die vier insittendes en die voertuig is deursoek en drie vuurwapens is ontdek. Twee van die drie was ongelisensieerde vuurwapens. "Twee verdagtes van 39 en 40 jaar oud is in hegtenis geneem, vir die besit van die ongelisensieerde vuurwapens en ammunisie." Hulle sal binnekort in die Strand-landdroshof verskyn.