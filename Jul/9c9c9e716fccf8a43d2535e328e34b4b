MENSE tussen 35 en 49 jaar oud kan van 15 Julie vir die Covid-19-entstof registreer. Mmamoloko Kubayi-Ngubane, waarnemende minister van gesondheid, het dié aankondiging Vrydagoggend tydens haar weeklikse mediakonferensie oor entstowwe gemaak. Kubayi-Ngubane sê gesprekke is ook die afgelope week met nasionale tesourie gevoer oor menslike kapitaal en om inentings oor naweke moontlik te maak. Sy wil reeds 1 Augustus met naweek-inentings begin. Die besluit volg op die nuus dat Suid-Afrika Donderdag 191 000 daaglikse inentings bereik het. Die mikpunt is om teen die einde van volgende week 250 000 mense en teen die einde van Augustus 300 000 mense daagliks in te ent.  Meer as 4 miljoen mense in die land is al ingeënt. "Mense sê dit is nog nie genoeg nie. As dit met die persentasie van die bevolking vergelyk word, is dit steeds bietjie van 'n uitdaging. Die interministeriële komitee oor entstowwe, saam met die president, verwag dat ons meer mense bereik. "Ons moet seker maak die entstowwe bereik alle Suid-Afrikaners so gou as moontlik. Ons moet nou aandag op distriksvlak gee en ingrypings met provinsies bespreek om seker te maak elke munisipaliteit het toegang tot entstowwe." Kubayi-Ngubane het ook weer beklemtoon dat wetenskaplikes nog nie die hoogs aansteeklike Lambda-variant in die land opgespoor het nie. Die proses om die land sektor vir sektor in te ent, word ook hersien. Om mense volgens ouderdomsgroepe in te ent, word logisties en administratief as die beste manier beskou om alle Suid-Afrikaners te bereik.