DIE omstrede voormalige heelagter van die Australise rugbyspan Israel Folau sal uiteindelik sy terugkeer tot rugby kan maak. Folau (32), wat in 2019 sy Wallabies-kontrak verloor het weens neerhalende twiets oor homoseksuele mense, gaan vir die Japanse rugbyklub NTT Docomo­ Red Hurricanes speel wanneer Japan se 2021-’22- seisoen later vanjaar afskop. Die rugby- en rugbyligaspeler het laas week sy loopbaan in Australië met die Southport Tigers hervat. Dié span speel in rugbyliga se amateurliga. Geen van die beroepspanne stel tans in Folau belang nie. Rob Penney, voormalige afrigter van die Waratahs, is die Red Hurricanes se afrigter. Folau het vir die Waratahs gespeel toe Penney nog een van die hulpafrigters daar was. Penney is in Maart deur die Waratahs se grootbase afgedank toe die span nie ’n enkele wedstryd in Australië se plaaslike Superrugby-kompetisie kon wen nie. Folau het voor sy draai in rugby ook internasionale rugbyligawedstryde vir die Australië gespeel. Hy het ook al in sy loopbaan Aussie rules football (dié land se eie weergawe van Amerika se NFL) gespeel. Die Red Hurricanes het ook aangekondig dat die Auckland Blues-losskakel Otere Black volgende seisoen vir hulle gaan kom speel.