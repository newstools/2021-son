DIE uitdagings rondom die Britse en Ierse Leeus-toer het gister weer kop uitgesteek toe die Springbokke weer een van hul oefensessies moes staak. Die nuutste verwikkelinge kom nadat die Bok-slot Lood de Jager positief getoets is vir Covid-19. Die Suid-Afrikaanse Rugbyunie (Saru) het gister in ’n verklaring gesê: “Al die spelers is in voorkomende isolasie geplaas voor verdere PKR-toetsing en ’n hersiening van die toetsdata deur die Mediese Adviesgroep (MAG). De Jager het ’n positiewe uitkoms in die geskeduleerde toetse gekry. Weens sy noue kontak met ’n aantal lede in die kamp moes die hele groep nou in isolasie gaan. Laas week het dieselfde probleem die Bok-kamp getref nadat drie spelers positief getoets is. S’bu Nkosi, Vincent Koch en Herschel Jantjies is toe positief getoets. Die vorige Sondag se slypsessie is derhalwe gestaak. Die spelers is weer ’n dag later getoets en Jantjies het die groen lig gekry om Vrydag in die eerste toets teen Georgië te speel. Omdat Lukhanyo Am en Makazole Mapimpi in noue kontak met Nkosi was, is hulle egter in isolasie geplaas en hulle kon nie vir die eerste toetse teen die Oos-Europeërs oorweeg word nie. As gevolg van die nuutste verwikkeling in die kamp kon gister se beplande aanlyn mediakonferensie met die Bok-hulpafrigter, Mzwandile Stick, en die skrumskakel Faf de Klerk nie plaasvind nie. Spanne het streng Covid-protokolle en die hotelle waar die Bokke, sowel as die Britse en Ierse Leeus bly, het geen ander gaste nie. ’n Ampath-laboratorium is ingestel om die spelers tydens die reeks te toets. Dit word in elke spanhotel gehuisves. Luidens Saru se verklaring sal die MAG verder toetse op almal in die kamp uitvoer. ’n Besluit oor die huidige stand van sake met betrekking tot Vrydag se tweede toets teen Georgië op Ellispark in Johannesburg sal daarna gemaak word. Die Bokke sit reeds met ’n krisis op slot nadat Eben Etzebeth in die eerste toets teen Georgië ’n rib­besering opgedoen het. RG Snyman is reeds weens ’n veloorplantingsoperasie nie beskikbaar nie. En met De Jager wat nou positief getoets is, sal die Bokke se opsies in die enjinkamer verder ’n knou gekry het. Die vraag wat nou gevra word, is of Vrydag se tweede toets teen Georgië dalk in gedrang is.