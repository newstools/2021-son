ATLANTIS. – ’n Bedrieër wat met haar slinkse truuks niksvermoedende inwoners ’n kop aansit, is vir baie ’n kopseer. Dit is glo veral bejaardes wat op Sassa-uitbetaaldae ingedoen word deur ’n vrou wat haarself Samantha of Olivia noem. Sy gebruik die nuutste kwessies in die gemeenskap al geruime tyd om bejaardes uit te buit en bou dan hul vertroue om toegang tot hul huise te verkry. Desiree Desmore, ’n 60-jarige weduwee, is een van Samantha se nuutste slagoffers. Desmore het op 9 Mei haar mylpaal-verjaardag gevier en as gevolg van die finansiële verliese ná haar man se heengaan het sy kontantgeskenkies gevra. “Die Maandagoggend kom sy hier aan om ’n rok te huur nadat sy seker snuf in die neus gekry het oor my partytjie,” vertel Desmore. “Sy vra toe vir my rok en pas dit aan terwyl ons gesels. “Ek vertel haar toe van my man se kar wat ek wil verkoop en sy wou dit sien. Ek neem haar na my slaapkamer en wys haar deur die venster die kar terwyl my suster in die voorkamer sit. “Sy vra toe vir hand lotion en ek haal toe my bag uit my kas.” Desmore vertel sy het haar handsak omgedop vir die lotion, in Samantha se teenwoordigheid, en tussenin was drie rolletjies geld van ongeveer R8 000. “Daardie selfde oomblik bel iemand my wat iets moes kom optel. Ek druk die bag met geld in die kas en ons twee is daar uit. “Sy wag toe by my ongesonde suster terwyl ek die pakkie afgee. “In daardie tyd vra en gaan haal sy vir haarself toiletpapier. Sy moes toe kans kry om na my kamer te gaan en in my bag te krap. Toe ek in die huis kom, moes sy nou kamstig gaan en is heel haastig hier weg,” sê Desmore ontsteld. Toe sy haar handsak gaan ondersoek, toe is al haar geskenkgeld, skuldgeld en spaargeld plus seëls­ weg. “Ek het nie eens ’n brood se geld, krag-geld of petrolgeld gehad om my suster huis toe te neem nie. “Ek het so klein gevoel daardie dag, asof die wêreld my insluk,” vertel Desmore. By ander slagoffers het Saman­tha voorgegee dat sy vir maatskaplike dienste, Sassa of die gesondheidsdepartement werk. Sy vra bejaardes R60 vir entstofvorms en sodra sy toegang tot hul wonings kry, vat sy wat sy sien. Geen amptelike klag is nog teen dié “Samantha” gelê nie, want die polisie sukkel net so om haar opgespoor te kry.