DAAR'S nog geen end tot taxigeweld in die Kaapse Vlaktes nie. Drie drivers is Dinsdagoggend in aparte voorvalle in Khayelitsha en Delft doodgeskiet. Volgens 'n polisiewoordvoerder, AO Joseph Swartbooi, is twee mans in Bukwayostraat in Harare, in Khayelitsha doodgeskiet. "Daar is ook 'n 42-jarige man op Mew Way ook in Khayelitsha raakgeskiet. "Nog 'n man, ook 'n taxi driver, is na 'n hospitaal met 'n privaatvoertuig gehaas nadat hy ook 'n skietwond opgedoen het." Swartbooi voeg by: "In 'n aparte voorval het polisielede die lyk van 'n 45-jarige man op die driver se sitplek in sy voertuig naby Blikkiesdorp op Symphony Way gekry." Intussen is 'n taxi driver in albei sy bene naby die Sarah Baartman-sentrum in Manenberg raakgeskiet. Daar is ook drie mense, 'n man en twee vroue, in Delft-Suid raakgeskiet. Dit het gevolg na 'n poging tot motorkaping, voeg Swaartbooi by. Hy noem ook dat daar bykomende polisie-hulpbronne na die areas wat geraak word ontplooi is.