ELTON Davids sê hy was aangenaam verras toe hy as die bestuurder van Suid-Afrika se fietsryspan aangewys is wat die Reënboognasie op die Olimpiese Spele in Tokio gaan verteenwoordig. Die 47-jarige boorling van Belgravia in Athlone vertrek vandag saam met die fietsryspan na Tokio. Hy het gister aan Son gesê: “Ja, dit was uiteraard ’n groot verrassing toe ek gevra is om die fietsryspan se bestuurder te wees. Dien “Dit gee my hoendervleis elke keer as ek daaraan dink. Ek knyp myself om te verseker ek droom nie. Dit is die hoogste eerbewys aan enigiemand. Dit is die toppunt van enigiemand se loopbaan! “Ek voel geëerd en nederig omdat ek gekies is om my land te dien. Ek sal my bes doen om te sorg dat die fietsryers goed versorg word om hul beste te lewer.” Hy het oor sy verantwoordelikhede op die Spele gesê: “Ek gaan eintlik opgesaal wees met drie jobs wat ek by die Spele moet verrig. Benewens die feit dat ek die spanbestuurder is en na al die logistieke dinge rondom die fietsryers se deelname aan die Spele moet omsien, is ek ook ’n gekwalifiseerde massage therapist. “Boonop is ek ook aangestel as die BMX coach. So, ek verwag om baie besig te wees. Wat sake verder kan bemoeilik, is dat ek seker moet maak dat die fietsryers die Covid-19-maatreëls volg. “Dit gaan dus ’n baie uitdagende, maar interessante Spele wees,” het hy bygevoeg.