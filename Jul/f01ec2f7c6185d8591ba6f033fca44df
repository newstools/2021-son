DIE stiefkind van wêreldboks, die Britse swaargewig Dillian Whyte, gaan dalk nou uiteindelik sy kans om ’n welverdiende wêreldtitel kry. Dit lyk na ’n uitgemaakte saak dat hy Deontay Wilder op 24 Julie in Las Vegas gaan pak nadat Tyson Fury en lede van sy kamp positief getoets is vir Covid-19. Whyte het hom reeds lank gelede as ’n gevaarlike bokser bewys. Hy is gevaarlik met sy regter en staan breed in ander aanspraakmakers se pad. Hy het in sy geveg teen Anthony Joshua in 2015 sy mede-Brit aan die einde van die tweede ronde geskud. As die klok sekondes later gelui het, kon hy Joshua dalk uitgeslaan het. Joshua het egter herstel om uiteindelik met ’n TKO te wen. Sedert daardie geveg het Whyte al verskeie kere by promotors gesmeek om Joshua of Fury om ’n wêreldtitel te pak, maar dit het jaar in en jaar uit op dowe ore geval. Whyte het in sy laaste geveg vanjaar gewys hy is reg vir groter dinge deur Alexander Povetkin op 27 Maart in Gibraltar om die WBC se tussentydse titel te klop. Whyte het tot dusver 28 van sy 30 gevegte gewen en het net teen Joshua en teen Povetkin in 2020 verloor. Hy het dié uitklop-nederlaag egter in Maart vanjaar gewreek.