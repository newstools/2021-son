CHANELLE van Wyk is ’n bekwame swemmer wat haar land op die hoogste vlak verteenwoordig het. Sy gaan nou ’n kans kry om haar staal as een van die afrigters van Suid-Afrika se swemspan by die Olimpiese Spele in Tokio te wys. Die 30-jarige boorling van Wynberg in Kaapstad is ’n voormalige Suid-Afrikaanse kam­pioen en rekordhouer in die 100 m-rugslag. Sy is ook ’n SA en Afrika-rekordhouer in die 50 m-rugslag. Die Kaapse swemsensasie het in 2009 as 19-jarige geskiedenis gemaak by die SA Nasionale Swembyeenkoms toe sy die eerste swart Suid-Afrikaner geword het wat ’n senior Afrika-rekord opgestel het en ook drie goue medaljes verower het. Sy het destyds die Olimpiese gouemedaljewenner van Zimbabwe Kirsty Coventry se Afrika-rekord in die 50 m-rugslag laat spat. Haar tyd van 28,55 sekondes het Coventry se 28,86 oortref. Van Wyk het met daardie vertoning haar kaartjie bespreek om die Reënboognasie by die Wêreldbyeenkoms in Rome te verteenwoordig. Dié oudstudent van die Universiteit van Pretoria se Sportskool is deesdae ’n gesertifiseerde swemafrigter wat spog met ’n leer-om-te-swem-sertifikaat van Swem Suid-Afrika en van Australië se Swemfederasie. Van Wyk is veral vaardig om swemmers te motiveer en hul swemtegnieke reg te stel. Dit het dus as geen verrassing gekom toe sy in Team SA se span ingesluit is om Suid-Afrika se voorste swemmers by die skouspel in Japan af te rig nie.