DIS geen geheim dat Miché Minnies haar sokker eendag in Engeland wil speel nie. Minnies van Heinz Park in Mitchells Plain is tans een van die groot sterre van die vroue-span van Vasco da Gama. Die 20-jarige het voorheen ook vir Nacional en Santos in Safa Wes-Kaap se Sasol-streekliga gespeel. Minnies is ’n groot ondersteuner van Arsenal en wil bitter graag eendag vir die Gunners se vrouespan uitdraf. Sy het reeds vir Suid-Afrika se o. 17- en o. 20-span gespeel. Cracker, soos sy in sokkerkringe genoem word, het as 14-jarige by Santos Ladies begin. Dit het nie lank geneem voordat sy haar stempel in die nasionale o. 17-span, Bantwana, afgedruk het nie. Sy het 12 keer dié nasionale trui oor haar kop getrek. Minnies het ook 11 wedstryde vir die nasionale o. 20-span gespeel. Haar volgende mikpunt is nou om Desiree Ellis se Ba­nyana Banyana-groep te haal. “Ek is seker my kans sal kom om vir die senior span uit te draf. Ek is geduldig en wag vir dié groot kans,” sê sy. “Vir nou moet almal net rustig wees en wag totdat daar antwoorde gevind word om die corona-virus te control. Dit is belangriker nou om lewens te red,” sê Minnies. Sy het die afgelope drie seisoene elke jaar tussen 25 en 30 doele aangeteken. Sy sê sy is tans baie gelukkig by Vasco da Gama en hoop haar sukses met dié span van Parow gaan nog baie deure vir haar oopmaak.