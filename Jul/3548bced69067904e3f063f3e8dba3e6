MOENIE verbaas wees as Eleazar Rodgers in die komende sokkerseisoen vir die Eersteliga-klub Cape Town All Stars uitdraf nie. Die 36-jarige voormalige Santos- en Ajax Cape Town-ster het nog geen aanduiding gegee dat hy gereed is om sy stewels op te hang nie. Rodgers het laas seisoen nog goeie werk vir Cape Umoya gedoen voordat die klub verkoop is. Sy coach, Roger de Sá, word intussen ook sterk gelink met ’n skuif ná Igugu leKapa, soos Stars genoem word. Dis ook geen geheim dat Rodgers ’n groot gunsteling van De Sá is nie. Dit was De Sá wat Rodgers in 2006 sy debuut by Santos in die Premierliga gegee het. Die voormalige doelwagter van Bafana Bafana het ook van Rodgers se dienste gebruik gemaak by Ajax Cape Town.