NÓG ’n man is vroeg gisteroggend koelbloedig in Delft doodgeskiet. Fabian Roman (35) was in Leiden op pad werk toe, toe hy verskeie kere raakgeskiet is. Dié liederlike voorval het omstreeks 06:40 op die hoek van Afram- en Mangorostraat gebeur. Hy is op die toneel dood. Volgens AO Joseph Swartbooi is die motief vir die moord roof. Niemand is nog gearresteer nie en ’n moordsaak is geopen. Inwoners sê drie ander mans is Maandagaand in die voortslepende bendegeweld in Eindhoven raakgeskiet en gewond. Volgens past. Charles George­ van die Delft-gemeenskapspolisiëringsforum is die bendeskietery ’n groot kopseer in die area. George sê: “Ons is ongelukkig oor die skietery wat nie wil stop nie. Ons het meer wetstoepassers en ook polisie op die grond. Die buurtwag help ook met patrollies in die area. Ons het ook verskeie crime chat groups wat die verskillende hotspots monitor.”