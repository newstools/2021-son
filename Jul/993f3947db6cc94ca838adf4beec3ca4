DAAR is ’n groep mense wat die gawe het om met diere te kan kommunikeer. In die nuwe kykNET-reeks Dierepraters – van Woensdag 28 Julie 20:00 op DStv se kanaal 144 – leer ons van dié fassinerende mense ken. Om met diere te kommunikeer is ’n eeue-oue kuns wat die laaste tyd weer momentum en belangstelling gekry het. Hoewel die talente van dié spesialiste as esoteries en selfs geheimsinnig beskou word, is baie van hul tegnieke gegrond in die wetenskap – van geometrie tot kinetika tot lyftaal. Die aanbieder van die program is Daniah de Villiers, ’n aktrise en diereaktivis. Hettie Richter, ’n dierekommunikeerder, staan haar by. In elk van die episodes praat hulle ook met spesialiste op hul onderskeie gebiede. Die kykers sien watter tegnieke gebruik word om te kyk wat huisdiere én wilde diere dink en hoekom hulle reageer soos hulle doen. Vreugde Die reeks sal ook fokus op die impak wat mens en dier op mekaar het. “Ek kan my nie my lewe sonder diere indink nie,” sê Daniah. “Hulle bring soveel vreugde en het sulke opregte harte. “Die een plek waar ek werklik myself kan wees, is wanneer ek by diere is.” Hettie sê: “Soos ons is diere ook deur God geskape en soos ons het hulle elkeen ’n doel in die lewe. Diere het nie pretensies nie. Hulle word nie deur ’n ego gedryf nie. Hulle herinner ons aan aspekte van ons siel wat ons vergeet het. “Ek glo aan respek vir die diereryk, veral vir diere naby aan ons wat ons help om ons las te dra.” Hettie sê sy het ingestem om die program te doen om mense se siening te verander. “Dit gee die kyker ’n blik op my lewe en wys dat diere ook emosionele wesens is. “Dit gee ’n kykie in sessies waar eienaars leer om hul diere beter te verstaan. Elke dier het sy eie persoonlikheid en dis soms komies om dinge uit hul perspektief te sien.”