TOKS en Breyton is reg om die lang pad aan te durf! Hulle het Suid-Afrika albei op die sportveld verteenwoordig en is die laaste aantal jare bekend as TV-aanbieders. Daar is egter nóg ’n ding wat Toks van der Linde en Breyton Paulse in gemeen het: ’n liefde vir reis. In Nou Toer Ons, wat vandag 17:30 op kyk­NET (DStv-kanaal 144) begin, gaan Toks en Breyton vir 13 episodes kykers op ’n reis deur Suid-Afrika en Namibië neem. Met ’n spesiale gas elke week sal hulle ’n groot verskeidenheid besienswaardighede besoek, aan aktiwiteite deelneem en die gasvryheid en skoonheid van Suider-Afrika beleef. “Ons kan nie wag om ons ervarings met die kykers te deel nie,” sê Breyton. “Hierdie program is beslis nie ’n normale kletsprogram nie. “Hopelik sal mense sien dis nie nodig om na die buiteland te gaan om ’n eersteklas-vakansie te beleef nie. “Daar is wonderlike plekke in Suid-Afrika en Namibië om te besoek.” Gemaksone In elke episode sal spesiale gaste meer oor hulself deel, vertel van hul doelwitte in die lewe en aan die verskeie aksiebelaaide – en soms humoristiese – aktiwiteite deelneem. “My gunsteling-deel van hierdie reeks is om nuwe plekke te verken en aktiwiteite te doen wat buite my gemaksone is ... en daar is baie daarvan,” sê Toks. “Wat Nou Toer Ons anders maak, is dat ons op ’n baie informele, ontspanne manier tyd saam met sportpersone van wêreldgehalte deurbring en die persoon agter die sportpersoonlikheid op ’n baie informele manier leer ken.” In die eerste episode is Toks en Breyton in Namibië, waar hulle onder andere die Strand Hotel in Swakopmund verken.