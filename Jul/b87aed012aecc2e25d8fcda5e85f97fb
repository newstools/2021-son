’N ENKELMA van Kraaifontein beweer sy is deur ’n sogenaamde eiendomsagent ingeloop. Carlyn Lynn Howard­ vertel sy het in Maart ’n eiendom by Bongiwe Tom, eienaar van SS Properties in Delft, gekoop wat haar R160 000 uit die sak gejaag het. Die erf wat sy gekoop het, is in Eastridge in Mitchells Plain. Sy sê die erf is ná vier maande nog nie op haar naam oorgedra nie. ’n Omgekrapte Howard sê: “ ’n Paar weke nadat ek die geld in die eiendomsagent se rekening inbetaal het, het sy my begin ignoreer as ek haar bel oor die huis. “Ek het onraad vermoed toe sy so lank geneem het met die papierwerk om die eiendom op my naam te registreer. Sy’t elke keer ’n verskoning gehad as ek haar bel of sy ignoreer my oproepe. “Ek het besluit om die transaksie te kanselleer en ’n ander eiendom met ’n huis op vir my te koop. “Dit sou ook ’n kontant- transaksie gewees het, oor ek die geld benodig om die huis te koop. Sy het my aan die lyntjie gehou deur te sê dat sy die geld gaan terugbetaal. “Sy het belowe om die geld Mei-maand vir my terug te betaal, maar ek wag nou nog. “Ek werk nie op die oomblik nie en kyk na my bejaarde, sieklike ma. “Ek het die geld by die bank gaan leen om die eiendom te koop. “Ek moet nou die bank R10 000 elke maand terugbetaal en die vrou weier om my geld terug te gee. “Ek het die eiendom gekoop en dit as ’n verrassing vir my familie gehou oor ons nog nooit ’n eiendom of huis van ons eie gehad het nie.” Volgens Tom het Howard die plot gekoop en ’n maand daarna besluit om te kanselleer oor sy na Johannesburg gaan verhuis. Tom sê: “Sy het R160 000 kontant vir die erf betaal en ek het die geld gebruik om ’n ander eiendom te koop. Probleem Ek is ’n belegger wat eiendomme aankoop en dit dan weer verkoop. “Die probleem is dat ek klaar die geld gebruik het vir ’n ander eiendom en nie op die oomblik kontant het om haar geld terug te betaal nie. “Ek het die perseel wat sy gekoop het, weer op die mark gesit. “Sodra die eiendom verkoop is, sal ek haar geld terugbetaal. “Ek is tans besig om die eiendom te bemark.”