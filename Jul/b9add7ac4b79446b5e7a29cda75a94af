DIE mite dat daar nie meer in Suid-Afrika teen klein rugbyspelers gediskrimineer word nie, is steeds nie be­grawe nie. Al het “kleintjies” soos Gio Aplon en Cheslin Kolbe die Springbok-deur vir ander oopgetrap, is daar geen gaping vir Devon Wil­liams, die skitterende Pumas-heelagter, nie. Williams is op sy dag ’n wedstrydwenner soos min. Hy kan ’n bal ’n myl ver skop en met sy giftige voete het hy al talle kere regdeur ’n span ge-sidestep. Opvolger En om alles te kroon, is hy net so groot – of dan klein – soos Aplon en Kolbe. Williams, ’n produk van Paarl Boys High, is die groot angel in die Pumas se agterlyn. Daarom is dit onverklaarbaar dat Jake White hom nog nie by Jimmy Stone­house afgerokkel het nie. Williams is die logiese opvolger vir Aplon by die Bulls indien Aplon se jongste be­sering hom dwing om finaal uit te tree. Vanweë Williams se groot vaart is hy ook ewe tuis op vleuel. Die SA A-span wat Woensdagaand in die Kaap teen die Britse en Ierse Leeus gespeel het, was veronderstel om spelers soos Williams kans op die hoogste vlak te gee. Die Bok-afrigter, Jacques Nienaber, moes egter ’n ander rigting inslaan nadat die tweede toets teen Georgië doodgeloop het. Dan is die nuwe Bok Rosko Specman self net 1,76 m lank en hy weeg 85 kg. Die vorige “Springbok-kleintjie” was Brent Russell (1,74 m of 5 voet 8 duim en 83 kg) wat van 2002 tot 2006 die Bok-trui in 23 wedstryde oor die kop getrek het. DEVON WILLIAMS Lengte: ...... 1,74 m (5’ 8”) Gewig: ................... 73 kg Skool: Paarl Boys High GIO APLON Lengte: ...... 1,75 m (5’ 9”) Gewig: ................... 78 kg Skool: Hawston Sekondêr CHESLIN KOLBE Lengte: .. 1,71 m (5’ 7½”) Gewig: ................... 80 kg Skool: Brackenfell Hoër