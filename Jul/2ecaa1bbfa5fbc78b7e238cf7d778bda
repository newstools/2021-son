DERICK Orderson het as sewejarige oor die muur van die munisipale swembad in Bonteheuwel op die Kaapse Vlakte geloer en gedroom om eendag sy land te verteenwordig. Ongelukkig is Orderson, die jongste in ’n familie van 13 kinders, in die verkeerde era gebore, want as hy vandag die geleentheid gekry het, sou hy beslis Suid-Afrika op die wêreldverhoog verteenwoordig het. Die 60-jarige se jare lange passie vir die sport van swem vloei tot vandag toe in sy are. Orderson woon deesdae in Belhar. Hy is ’n gekwalifiseerde sportwetenskaplike wat as senior sportadministrateur by die Universiteit van Wes-Kaapland werk. Onbesonge Daar deel hy sy kennis en ervaring met jong studente en is steeds betrokke by die afrigting van swemmers. Dié onbesonge held het gister in ’n nostalgiese gesprek oor sy swemloopbaan met Son gesels. Hy vertel: “Ja, ek het ’n klipgooi weg van die swembad in Bonteheuwel opgegroei. Dit was dus soos my tweede tuiste. “Ek het aanvanklik oor die muur geloer en die Hendricks-familie dopgehou waar hulle swem. Hulle was ’n paar broers wat met hul pa ge­oefen het. Ek wou soos hulle wees. “Die jongste broer, Gavin Hendricks, was baie goed. Hy het my altyd ore aangesit. Ek moes hard oefen en later uiteindelik daarin geslaag om hom te klop. “Ek het Nerina Primêr en daarna die Hoërskool Arcadia bygewoon. Dit was nie maklik nie, want ek was die jongste van 13 kinders. Net sewe van hulle lewe nog vandag. “Ek het baie tyd by die swembad deurgebring om my ná skool besig te hou. Daar was gewoonlik baie mense in die swembad en jy kon nie altyd sien waar jy swem nie. Dit was nie ideaal nie, maar ek moes maar tussen al die mense swem.” As kind was daar geen formele opleiding vir Orderson om te swem nie. “Ek het my broers en susters gehad, maar ek het hulle as ’n voorbeeld gebruik. My een suster, Helena, wat twee jaar ouer as ek was, was my rolmodel. “Ek moes egter myself leer swem. Ek moes aan die kant van die swembad vasklou en met een arm swem. Later het ek geleer om op die water te dryf. So, ek het nie aanvanklik ’n afrigter of instrukteur gehad nie. “Ek is egter gelukkig in die sin dat dit my weggehou het van baie dinge, soos dwelms en bendes wat gewoonlik tot misdade gelei het. Ek het gesien hoe dit van my vriende geraak het wat saam met my begin swem het. “Daar was egter ander young­sters wat soos ek volhard het en deur die ranks gekom het. Dit het my deur die moeilike tye aan die gang gehou. Ek het dit altyd gebruik as ’n tool om myself gesond te hou en ná my skooldae het ek aangehou swem.” Gespesialiseer Orderson se eerste ervaring van ’n swemkompetisie was as 11-jarige toe hy en ’n paar van sy vriende deur Dan Depa van Langa na ’n swemgala in Wynberg geneem is. Orderson en Paul August, asook laasgenoemde se vrou, Mabel, het later die Aurora-swemklub in Bonteheuwel gestig. “Ek het eerste begin om net aan vryslag deel te neem en later meer vaardig in die ander nommers, soos borsslag, vlinderslag en rugslag, geword. Ek het egter gespesialiseer in die 50 m en 100 m-vryslag, maar ek het ál die strokes baasgeraak.” Op 27 Februarie 1986 het Orderson as 26-jarige in die Bellville-Suid-swembad ’n tyd van 25,81 sek. in die 50 m-vryslag geswem. Dit was slegs 2 sekondes weg van die destydse wêreldrekord. In 1996 is hy as die kampioen in die 100 m by die World Life Saving Champs in Durban gekroon. Ten spyte van Orderson se besonderse prestasies in die swembad is hy as gevolg van die apartheidswette verhinder om sy land op die wêreldverhoog te verteenwoordig. Uitleef Al het dit sy drome vernietig, het Orderson vrede daarmee gemaak dat hy steeds bo sy omstandighede kon uitstyg, sy droom tot die beste van sy vermoë kon uitleef en terselfdertyd nog vertonings van wêreldgehalte kon lewer. Orderson ploeg ook terug in die gemeenskap. Hy het ’n groot rol gespeel in die stigting van die Surf Life­saving-klub by Monwabisi. Orderson se neef Kurt Orderson het in 2012 ’n documentary, “Breathe Again”, oor sy lewe gemaak. Dit vertel die verhaal van Orderson se wêreldrekord-prestasies, sy nederigheid en deursettingsvermoë. Dit ondersoek die lewe van ’n swart sportman wat in ’n abnormale samelewing grootword en ondanks onmenslike vooroordele steeds uitgeblink het. Die video “Breathe Again” kan hier gekyk word: https://youtube.com/watch?v=­MTlFt5gDloc