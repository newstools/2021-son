ANDRIY Shevchenko, manager van die Oekraïne, beweer sy nasionale span is beperk omdat hulle net ’n handjievol spelers het wat op die hoogste vlak speel. Shevchenko se uitlatings volg nadat hul Euro 2020-veldtog tot ’n einde gekom het. Volgens Shevchenko, ’n Serie A- en Champions League-wenner met AC Milan as speler, sal die Oekraïne meer moet doen om sy sokker op die nodige standaard te kry. “Totdat ons ’n plaaslike kampioenskapsliga het wat op ’n goeie vlak is, sal ons minder gereeld dié vlak bereik,” het Shevchenko gebieg ná hul loesing met 0-4 teen Engeland Saterdag op Wembley. Doele deur Harry Kane (2) en twee onverwagte kandidate in Harry Maguire en Jordan Henderson, het die Oekraïne behoorlik laat kleitrap. Herken “Om teen dié tipe spelers mee te ding, benodig jy spelers wat in die top-vyf Europese ligas speel,” het Shevchenko verduidelik. Die baas van die Oekraïense span sal waarskynlik die eerste wees om te herken dat geluk ’n groot rol gespeel het in sy span vordering tot in die kwarteindronde. Oekraïne het sy plek in die uitklopronde gekry deur die vierde beste span te wees wat in die groepwedstryde derde kon eindig. Dit was sy beter doeleverskil wat hom bo Slowakye en Finland na die uitkloprondes laat vorder het. “Ons kan nie verby die dinge kyk wat belangrik is nie. Ons het goed gedoen om so ver te kom, maar kon net nie die mas opkom toe dit werklik saak gemaak het nie. “Om mee te ding teen spanne soos Engeland, moet jy eenvoudig oor spelers van gehalte beskik.” – AP