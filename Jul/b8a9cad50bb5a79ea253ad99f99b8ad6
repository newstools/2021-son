MONA Pretorius, Mzansi se voorste vrouegewigopteller, het haar lewensdroom om vir die Olimpiese Spele te kwalifiseer, op hartverskeurende wyse misgeloop. “Ek was hartseer en verpletter toe ek kwalifikasie met een posisie misgeloop het,” het die oud-Baaienaar uit Nieu-Seeland aan Son gesê. Tragedie het Pretorius getref toe ’n deelnemer van Tunisië, wat eerste gekeur was in die 59 kg- en 64 kg-afdeling, besluit het om haar land in die 64 kg-afdeling in Japan te verteenwoordig. “Dit het my in die tweede posisie geplaas en my deelname sodoende verongeluk. “Ek het die afgelope vier jaar álles gegee om vir die Spele voor te berei. Dat ek nou die skouspel gaan misloop, is niemand se skuld nie. Ek het geen verskoning nie. “Sport kan soms wreed wees, maar dié teleurstelling is nie die einde van my loopbaan nie,” sê sy. Pretorius sê as Nieu-Seeland se grense nie deur die pandemie gesluit was nie, kon sy weer probeer kwalifiseer het. Sy het in 2018 by die Statebondspele in Australië ’n bronsmedalje gewen – net die tweede vrou in die geskiedenis wat dit kon vermag.