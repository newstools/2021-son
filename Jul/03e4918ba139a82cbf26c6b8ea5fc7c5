In die Wes-Kaap is meer as 20 000 inentings tot dusver aan onderwyspersoneel in die basiese-onderwys-sektor toegedien. Sedert die land se massa-inentingsproses in Mei begin het, is meer as 351 000 mense in die provinsie ingeënt. Onderwysers het ook gespring vir hul beurt om die Covid-19-entstof van Johnson & Johnson by die Tygerberg-hospitaal se inentingslokaal, Disa Hall, te ontvang. Die provinsie het Dinsdag meer as 28 000 dosisse entstof ontvang, bo en behalwe die 26 400 wat die vorige week aangekom het. Dr. Nomafrench Mbombo, LUR vir gesondheid, sê hulle is van plan om die inenting van onderwysers teen Donderdag af te handel. "Die mense wat inkom, kom uit verskillende distrikte en wissel per distrik. Hulle sal 'n lys van hul bestuur hê van mense wat moet inkom," sê sy. Mbombo herhaal die versoek dat meer mense ouer as 60 jaar moet registreer en 'n inspuiting teen Covid-19 moet ontvang. - EWN