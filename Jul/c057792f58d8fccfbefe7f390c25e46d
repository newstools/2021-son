WEENS die vlak 4-regulasies wat samekomste verbied, kan inwoners wie se huise oorstroom nie in gemeenskap­sale gehuisves word nie. Dit sluit in biblioteke, wat nou net drop-and-collect-dienste het. Inwoners kan ook nie die biblioteek se internetdienste gebruik nie. Volgens burgemeesterskomiteelid vir gesondheid en gemeenskapsdienste, Zahid Badroodien, kan leerders wat van die biblioteek se studiegids gebruik maak, nou die drop-en-collect-diens gebruik. Die Stad se departement van parke en ontspanning het ook veranderinge aangebring om by die vlak 4-regulasies aan te pas. Van die veranderinge wat die departement aangebring het, is dat alle vermaaklikheidsprogramme tydelik gestaak is. Vakansieoorde bly oop, maar mag net 50% van hul kapasiteit akkommodeer. Sportvelde bly ook oop, maar geen toeskouers word op dié terreine toegelaat nie. Openbare parke is oop, maar geen samekomste mag gehou word nie. Gemeenskapsale bly toe vir alle aktiwiteite en gesellighede. Die sale sal wel vir bejaardes beskikbaar wees om hul Sassa-toelae te ontvang. Crèches bly ook oop. Alle binnenshuise swembaddens bly oop, asook die Seepunt-swembad. Die getal mense wat by die swembad toegelaat word, is na 50% verminder, en dit hang af van die aantal lewensredders by die swembad. Op begrafnisse word net 50 mense toegelaat en die dienste mag nie langer as 2 ure duur nie. Een gazebo met 10 stoele word by die graf toegelaat. Volgens Badroodien kan dit in die komende weke verander, afhangend van die Covid-19-gevalle in die provinsie.