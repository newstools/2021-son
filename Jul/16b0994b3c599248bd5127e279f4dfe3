NOG twee mans is Woensdagmiddag helder oordag koelbloedig in Delft doodgeskiet. ’n Laitie (16) is op die toneel dood en die ander persoon (24) is later in die hospitaal dood. Die voorval het by Corona Village in Delft gebeur. Die een wat op die toneel dood is, is drie keer in die kop geskiet. Die ander slagoffer is ook in die kop geskiet. Shawn Herbst, woordvoerder van Netcare 911, sê: “Die 16-jarige seun is op die toneel deur paramedici dood verklaar en die ander gewonde man het ernstige kopwonde opgedoen. “Hy is op die toneel gestabiliseer en is daarna na die hospitaal geneem.” Dié skietvoorval kom op die hakke van nog ’n voorval waarin ’n man (35) Dinsdagoggend in Delft doodgeskiet is. Die voorval het op die hoek van Aframweg en Mangorosingel gebeur. Die man is op die toneel dood. Volgens die inwoners is nog drie mans Maandag in die voortslepende bende­geweld in Eindhoven raakgeskiet. Volgens past. Charles George­ van Delft se gemeenskapspolisiëringsforum is dit hartseer hoe die jong kinders hul lewe in die bendegeweld verloor. Die pastoor sê hoewel daar meer wetstoepassers en polisie in die gebied ontplooi is, gaan die skietery net voort. Gearresteer Volgens kapt. FC van Wyk, ’n polisiewoordvoerder, is die motief vir die twee moorde nog onbekend. Niemand is nog gearresteer in verband met die moorde nie. Hy sê ’n dubbele moordsaak word deur die polisie ondersoek.