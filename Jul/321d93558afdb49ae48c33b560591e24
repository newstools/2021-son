OUDTSHOORN. – Vir ’n man van Thabo Mbeki Square blyk dit taboe te wees om hom nie skuldig te maak aan misdaad nie. Lorenzo Matroos (39) het 16 vorige veroordelings, meestal vir huisbraak. Hy is nou wéér skuldig bevind op sy gunsteling-crime en vir agt jaar mang toe gepos. Die hof het hom ook gewaarsku dat hy tot gewoontemisdadiger, ’n sogenaamde “bloubaadjie”, verklaar sal word as hy weer aan dieselfde soort misdaad skuldig bevind word. Gepleit Matroos, wat sedert 2006 gereeld misdaad pleeg, het skuldig gepleit. Hy erken in sy pleitverduideliking dat hy op 8 Januarie 2020 by die woning van Alize Swanepoel ingebreek en goedere ter waarde van R5 402 gesteel het. Hy het glo die betrokke dag gaan werk soek en ’n venster van dié huis gebreek terwyl niemand tuis was nie. Hy het die goedere in ’n krat gepak, maar toe hy daarmee uit die huis kom, het iemand hom gesien en die polisie ontbied. Hy het sonder die krat weggehardloop, maar die polisie het hom kort daarna in hegtenis geneem. Die staatsaanklaer, Nadia Arnolds, het Matroos se pleitverduideliking aanvaar en hy is deur streeklanddros Daniel Boks skuldig bevind en gevonnis.