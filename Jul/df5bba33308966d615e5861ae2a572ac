UITEINDELIK is sy wie sy wou wees – en dít is nou in swart op wit. Biatnis Alexander (21), voorheen bekend as Biatnis Eracia, het eindelik die van gekry waarvoor sy nou al so lank by binnelandse sake pleit. Dit het 20 maande geneem voordat dié jong meisie se droom bewaarheid is, maar die wag was die moeite werd. Vir Biatnis beteken dit alles. Sy sê sy kan nou voortgaan om haar ma se legacy voort te sit. Son het verlede maand gesels met Biatnis, wat vertel het sy voel “identiteitloos” omdat sy ’n van het waarmee sy nie connect nie. Haar volle name was voorheen Biatnis Thensa Antõnio Eracia, name wat haar ma haar gegee het. Toe sy 18 word, het sy besluit om aansoek te doen om die name sommer op haar eerste ID te laat verander. Maar dié proses het meer as 20 maande gevat en haar lewe het tot stilstand gebring. Nou is dinge egter anders. Biatnis het laas week baie opgewonde laat weet sy is nou ’n Alexander. Sy het haar nuwe geboortesertifikaat by binnelandse sake gaan afhaal en hoewel haar twee middelste name nie verwyder is nie, is die belangrikste gedoen – haar van is verander. “Ek is baie opgewonde en sien uit daarna om my ID te kry. Ek het baie lank daarvoor gewag, maar nou is daar ’n versekering dat ek my ID gaan kry, maklik binne die volgende maand. “Ek sien daarna uit omdat ek nie kan wag om my CV op te stel en werk te gaan soek en definitief om my eksamen oor te skryf nie. “Ek’s dankbaar vir Son. Ek glo nie ek sou vandag my nuwe geboortesertifikaat gehad het sonder Son nie, want die oomblik toe ek Son nader, toe begin dinge werk,” sê sy. Alexander sê sy kan nou haar drome volg. Sy sal haar matriekeksamen herskryf sodat sy by ’n universiteit of kollege aansoek kan doen om verder te studeer.