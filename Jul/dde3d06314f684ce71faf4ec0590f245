DIE Universiteit van Kaapstad sê hulle is bewus van bewerings van seksuele aanranding teen 'n voormalige studenteraadslid. Die bewerings het Dinsdagaand aan die lig gekom en het daartoe gelei dat studente met protesaksie begin het. Elijah Moholola, universiteitswoordvoerder, sê aan News24 die uitvoerende raad ondersoek die voorval met die dringendheid en erns wat dit vereis. Hy het ook bygevoeg dat die universiteit slagoffers van seksuele- en geslagsgeweld aanmoedig om na vore te kom. Die betrokke raadslid van die EFF het intussen uit die raad bedank. Hy was voor die beweringe uitgesproke teen geslagsgeweld. Die studenteraad sê in 'n verklaring hulle is gewalg oor die lid se beweerde gedrag. "Die SR veroordeel alle vorme van geslagsgeweld ten sterkste. Ons deel die studenteliggaam se woede en is geskok en gewalg dat ons saam met 'n vermeende oortreder gelei het. "Ons neem ook kennis van die pyn en trauma wat moontlik weer opgeduik het weens hierdie gebeurtenis - veral vir slagoffers van hierdie soort geweld." Kapt. FC van Wyk, polisiewoordvoerder, sê geen kriminele klag is geregistreer nie. - News24 