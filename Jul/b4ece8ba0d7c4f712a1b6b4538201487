GESKIEDENIS wink vandag vir Engeland se nasionale sokkerspan wanneer hy Denemarke in die halfeindronde van vanjaar se Europese Kampioenskapsreeks pak. Die Three Lions kan vir die eerste keer die eindstryd van die Euro’s haal en dus een tree nader daaraan kom om dié titel die eerste keer te wen. Gareth Southgate (breier) se span het teen alle verwagtinge in dié fase van Euro 2020 gehaal. Die Engelse vaar gewoonlik nie goed in sulke groot toernooie nie. Hul laaste sukses was in 1966 toe hulle die Wêreld­bekertoernooi op tuisbodem gewen het. Oor die laaste paar jaar het Engeland stelselmatig weer as ’n krag in dié sport na vore getree, met South­gate wat Engeland in 2018 se Wêreldbekertoernooi in Rusland tot ’n vierde plek aangevoer het. Daar het die Three Lions ook die halfeindstryd gehaal, net om deur Kroasië geklop te word vir ’n plek in die eindstryd. Een van die Engelse se ervare verdedigers, Kieran Trippier, sê egter daar is lesse geleer uit daardie vertoning in Rusland. In daai einste semi teen die Kroate het Trippier die Engelse met ’n vryskop die voorsprong gegee. Toe kom die Kroate met twee doele teen die einde van die wedstryd om dié kragmeting te wen. Trippier het gister aan Reuters gesê: “Ek dink die span het sedertdien baie verander. Nou is ons in ’n posisie waar ons ons eie geskiedenis wil skryf. “Daar is seker net ses of sewe van ons oor wat in daai Wêreld­bekerspan was. Ons het nou soveel goeie, jong talent in die span. “Dit is daar vir almal om te sien, die aanvallende spelers wat ons het. En dít is waar ons sedert 2018 verbeter het.” Vandag se halfeindstryd tussen Engeland en Denemarke begin 21:00 in die Wembley-stadion in Londen. Dit word regstreeks op SuperSport se Euro 2020-kanaal (203) uitgesaai.