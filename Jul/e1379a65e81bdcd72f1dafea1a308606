DIE vonke gaan dié naweek behoorlik spat in die Curriebeker se Eerste Liga met drie wedstryde wat bepalend kan wees vir die toernooi vorentoe. Die Boland-Kavaliers kom Vrydagmiddag in Brakpan teen die Valke te staan terwyl die SWD-Arende in George gasheer vir die Border Bulldogs speel. Daar is tans min te kies tussen die Kavaliers en die Valke op die punteleer. Trouens, dié spanne word bloot deur punteverskil geskei, met die Kavaliers wat derde en die Valke vierde op die punteleer is. Aangesien die kompetisie net oor ’n enkelronde beslis word, kan geen span bekostig om punte af te staan nie. As ’n mens kyk na die samestelling van die Kavaliers se span, lyk dit asof Randall Modiba, die span se hoofafrigter, die Valke in hul eie helfte wil vaspen. Garrick Mattheus, gewoonlik ’n losskakel, doen dié slag diens in die laaste vesting terwyl George Lourens op losskakel is. Definitief Thurlow Marsh, het gister die belangrikheid van die stryd benadruk. “Ons beskou dié wedstryd as ’n baie belangrike een vir ons. Ons voorbereiding was goed. Ek is van mening dat ons beter sal word as ’n span hoe meer ons saam speel en die trui dra. So, ons gaan definitief met ’n groot aanslag kom.” Die Arende, wie se veldtog tot dusver deur Covid-19 in die wiele gery is, sal hoop om ’n bietjie momentum op te tel teen die Bulldogs. Die span van die Grens beleef ’n wisselvallige seisoen. Die Griffons, wat tans die pasaangeërs is, reis môre na Potchefstroom om teen die Luiperds te speel. BOLAND-KAVALIERS:  Garrick Mattheus, Dylan Maart, Taigh Schoor, Wilneth Engelbrecht, André Manuel, George Lourens, Deon Carstens, Keenan Opperman, Thurlow Marsh (kaptein), Dian Koen, Marlyn Williams, Ameer Hendricks, Wayrin Losper, Kelvin Fikster, Kayden Kiewit. BANK: Damian May, Bulelani Sali, Nicholas Duhwa, Godwin Mangenje, Emile Booysen, Jovelian de Koker, Gavern Skippers, Cleve Malgas.