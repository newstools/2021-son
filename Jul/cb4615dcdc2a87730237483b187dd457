“SOOS dinge nou staan, bly infeksies hoog.” Met dié woorde het pres. Cyril Ramaphosa die vlak 4-inperking en meegaande regulasies verleng. Ramaphosa het Sondagaand die nasie toegespreek nadat die nasionale corona-virus-bevelraad (NCCC) vergader het. Ramaphosa verduidelik: “Hoewel meer as die helfte van nuwe gevalle tans in Gauteng voorkom, toon ander provinsies, soos die Wes-Kaap, ook stygende syfers. “As gevolg hiervan het die NCCC besluit om die huidige aangepaste vlak 4 vir nog twee weke te behou.” Ramaphosa voeg by die verkoop van alkohol bly in dié tyd verbode. “Alkoholmisbruik hou ook met byeenkomste verband,” het die prez opgemerk en herhaal dat baie hospitaalongevalle weens alkoholmisbruik is. Hy sê egter restaurante sal toegelaat word om weer klante by tafels te laat aansit. Dit sal egter onder streng Covid-19-regulasies gedoen word. Die eetplekke mag nie meer as 50 mense toelaat nie. Kleiner eetplekke mag nie meer as 50% vol wees nie. Ramaphosa se aankondiging beteken die sluiting van skole sal nou ook moet verleng word. Hy sê skole sal eers op 26 Julie landwyd heropen. Die curfew tussen 21:00 en 04:00 bly van krag en alle byeenkomste – godsdienstig, politiek en sosiaal – bly verbied. Ramaphosa het ook weer inwoners aangemoedig om ingeënt te word. “Ons moet die boodskap versprei dat vaccines werk en hulle is effektief,” voeg hy by. Hy sê verder mense tussen 35 en 49 jaar oud behoort van Augustus entstof te kan kry. Mense ouer as 35 kan vanaf 15 Julie vir hul inenting registreer. Volgens Ramaphosa het sowat 4,2 miljoen Suid-Afrikaners tot dusver minstens een dosis van ’n entstof gekry. Ramaphosa het ook van die geleentheid gebruik gemaak om die betogings in KwaZulu-Natal en Gauteng ten sterkte te veroordeel. Dié protesaksie spruit uit mense wat die vrylating van oudpres. Jacob Zuma eis. Ramaphosa voeg by: “Laat dit duidelik wees dat ons as ’n land nie optrede van geweld en vandalisme duld nie. “Die verantwoordelikes sal gearresteer word, hulle sal vervolg word en hulle sal die behoorlike straf kry. “Daar kan geen regverdiging wees vir optrede van geweld en vandalisme nie. “Laat ek dit weer sê: Ons sal nie optrede van misdadigheid en vandalisme duld nie.”