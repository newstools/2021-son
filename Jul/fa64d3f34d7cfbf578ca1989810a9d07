Lede van die Darling-polisie het gereageer toe hulle verneem van 'n huisroof Vrydagaand in die aangrensende polisiedistrik van Malmesbury. Kol. Andrè Traut, polisiewoordvoerder, sê gewapende verdagtes het 'n 34-jarige man en sy gesin omstreeks 20:15 in Slivertown, Malmesbury, met gewere aangehou. Die vermeende huisrowers het met huishoudelike goedere en die slagoffer se voertuig gevlug. "Die inligting oor die huisroof is op die polisieradio uitgesaai. Die Darling-polisielede het daarop hul omgewing deursoek. "Die gesteelde voertuig is opgemerk en in Soutdamweg voorgekeer. "Die vier manlike insittendes (25 tot 33) is in hegtenis geneem en sal na verwagting Maandag in die Malmesbury-landdroshof verskyn op aanklagte van die besit van gesteelde eiendom en die besit van 'n ongelisensieerde vuurwapen." In 'n onverwante ondersoek is die polisie op die spoor van gewapende rowers wat gister (Vrydag) 'n winkel in Zevenwacht, Kuilsrivier, beroof het. Lede van die blitspatrollie wat ná die rooftog gereageer het, is na Makhaza in Khayelitsha gelei waar die gesteelde goedere ter waarde van ongeveer R100 000 in 'n verlate hok teruggevind is. Die voertuig wat in die rooftog gebruik is, 'n gekaapte VW Polo, is ook teruggevind. Kol. Andrè Traut, polisiewoordvoerder, sê geen arrestasies is nog uitgevoer nie.