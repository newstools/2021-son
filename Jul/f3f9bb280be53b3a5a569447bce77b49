WILL Jordan se vyf drieë was een van die hoogtepunte in die All Blacks-rugbyspan se eensydige oorwinning oor ’n uitgedunde Tonga. Die Nieu-Seelanders het met 102-0 in die Mount Smart-stadion in Auckland gewen om hul toetsrugbyseisoen mee af te skop. Dié stryd was teen rustyd verby as ’n kragmeting, met die Kiwi’s wat met 'n voorsprong van 43-0 gaan water drink het. Jordan het met sy vyf drieë die tweede All Black in dié land se rugbygeskiedenis geword om soveel vyfpunters te gaan druk. Die rekord is steeds ses drieë. Marc Ellis het dié rekord in 1995 in Suid-Afrika in ’n Wêreldbekerwedstryd teen Japan opgestel. Nieu-Seeland kom volgende week teen ietwat meer opgewasse opposisie te staan, wanneer hy Fidji pak. Daar word egter weer van die Kiwi's verwag om in dié toets en in die daaropvolgende week se tweede ontmoeting met die Fidjiane as oorwinnaars uit die stryd te tree. Die All Blacks het altesaam 16 drieë gaan druk, met Jordan nie die enigste een wat twee of meer kere agter Tonga se doellyn sou gaan oorval het nie. Brad Weber het ’n driekuns behaal terwyl Dalton Papalii twee keer gaan druk het. ALL BLACKS – drieë: Will Jordan (5), Brad Weber (3), Dalton Papalii (2), Damian McKenzie, Luke Jacobson, Richie Mo’unga, Rieko Ioane, Patrick Tuipulotu, George Bridge; doelskoppe: Mo’unga (7), Beauden Barrett (4)