KASPER Schmeichel, goalie van Denemarke, hoop om sy pa, Peter, se heldedade na te boots. Pa Schmeichel het 30 jaar gelede as 22-jarige speler Europese sukses geproe. Dit was toe die Dene Duitsland in die Euro 1992-eindstryd in Swede met 2-0 verras het. Kasper en Denemarke is tans net twee wedstryde weg van nog ’n geskiedkundige oomblik in dié land se sokkergeskiedenis. Die Dene pak Engeland oormôre in die halfeindronde in die Wembley Stadium. Sou hulle daar wen, wag ’n ontmoeting in die eindstryd met Italië óf Spanje. Denemarke was Saterdag in die Baku Olympic Stadium skitterend op dreef en het die span van Tsjeggië in die kwarteind met 2-1 geklop. Advies Die doelwagter van Leicester City beweer egter dat hy nie eens met sy pa gepraat het oor sy vooruitsigte nie. Volgens Kasper het hy nie advies by sy pa gevra oor hoe om in die kompetisie te vorder en sy naam ook in die internasionale geskiedenisboeke te laat skryf nie. “Nee, ek het nog nie regtig met hom oor sy ervarings in 1992 gepraat nie,” het die 34-jarige goalie gesê. “Ek dink enige kind wat in Denemarke grootword, weet alles van die span van 1992 en die legendariese status wat dié spelers met hulle saamdra. Kasper kruis oormôre swaarde met talle van sy mede-Premierliga-spelers in die stryd teen Gareth Southgate se Engelse span. Sy beskrywing van die halfeindstryd in die Wembley Stadium is: “It’s going to be wild.” – AP