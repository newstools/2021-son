PRES. Cyril Ramaphosa het Vrydagaand aan die land erken die regering was swak voorbereid vir die georkestreerde veldtog van geweld, vernietiging en sabotasie wat dele van Gauteng en KwaZulu-Natal die afgelope week getref het. "Hoewel ons die dapper optrede van ons veiligheidsmagte op die grond moet loof, moet ons erken dat ons nie die vermoë of planne in plek gehad het om vinnig en beslissend op te tree nie," het Ramaphosa toegegee. Sy toespraak volg op sy besoek aan dele van KwaZulu-Natal vroeër vandag. Hy het met sy eie oë die verwoesting gesien wat in plekke soos KwaMashu, Springfield, Mobeni en Umlazi aangerig is. 'n Hersiening van die polisie se voorbereiding en reaksie op soortgelyke voorvalle gaan volg sodra alles na normaal teruggekeer het. "Dit is nou duidelik dat die afgelope week se gebeure 'n doelbewuste, gekoördineerde en goedbeplande aanval op ons demokrasie was. "Ons konstitusionele orde is onder bedreiging. Die huidige onstabiliteit en voortslepende aanhitsing van geweld kom neer op 'n direkte oortreding van ons land se grondwet en oppergesag van die gereg." Ramaphosa sê sulke optrede was bedoel om die land se ekonomie op sy knieë te dwing en maatskaplike onstabiliteit te bewerkstelling om sodoende die demokratiese staat erg te verswak. Die mense wat agter die aanvalle sit het die sosio-ekonomiese omstandighede van Suid-Afrikaners uitgebuit om 'n opstanding te veroorsaak, sê Ramaphosa. "Dit was 'n rookskerm vir ekonomiese sabotasie en vir geteikende aanvalle op vragmotors, fabrieke, pakhuise en infrastruktuur wat nodig is vir die ekonomie om te funksioneer en dienste aan mense te lewer. "Hulle wou sosiale media gebruik om rassespanning te laat opvlam en wou die armes en kwesbares vir eie gewin manipuleer." Ramaphosa sê ondanks die grootskaalse verwoesting, het die poging van 'n opstanding misluk. Altesaam 212 mense het nogtans hul lewens in Gauteng en KwaZulu-Natal verloor. Die polisie ondersoek tans 131 moordsake en 81 geregtelike doodsondersoeke is begin. Altesaam 118  voorvalle van onder meer openbare geweld, brandstigting, plundery is ook aangemeld.  Meer as 2500 mense is ook gearresteer. Grootskaalse skade is aan 161 winkelsentrums, 11 pakhuise, 8 fabrieke en 61 drankwinkels aangerig. Veiligheidsmagte is ontplooi om veral te verseker dat belangrike vervoerroetes oop bly. Hulle werk ook met besighede saam om die veilige vervoer van brandstof, kos, suurstof en ander belangrike voorrad te verseker. Hy het die versekering gegee dat gespesialiseerde eenhede van wetstoepassingsagentskappe onverpoosd werk om die aanhitsers van die geweld vas te trek. "My bevel aan die nasionale polisiekommissaris is baie duidelik hierop. Hulle (die aanhitsers) sal verantwoordbaar gehou word vir hul dade. Ons gaan nie toelaat vir enigiemand om ons land te destabiliseer en daarmee weg te kom nie. "Ons gaan geen persoon of groep toelaat om die gesag van 'n demokraties verkose regering uit te daag nie. Dit sal ten einde die mense van Suid-Afrika uitdaag." Sedert die onluste uitgebreek het, is die moontlikheid van 'n noodtoestand gedurig bespreek. Ramaphosa sê hoewel die versoek daarvoor verstaanbaar is gegewe die vlakke van wanorde moet so iets slegs afgekondig word as ander maniere om stabilisasie te bewerkstellig misluk. Hy sê aanvalle op die land se demokrasie gaan misluk omdat Suid-Afrikaners dit nie sal toelaat nie. "Geen opstanding of geweld sal seëvier nie. Ons is gewikkel in 'n stryd om ons demokrasie, grondwet, lewensbestaan en veiligheid te beskerm. Dit is nie 'n stryd wat ons kan bekostig om te verloor nie." Planne word reeds beraam om huishoudings en besighede te help wat onder plundery deurgeloop het. Die provinsiale regering en Sassa gaan hul oorblywende begrotings gebruik vir maatskaplike verligting. Die Solidariteitsfonds gaan ook inwoners help wat die ergste geraak is. 'n Span in die presidensie, nasionale tesourie en die ekonomiese groepering werk ook aan 'n verligtingspakket vir besighede.