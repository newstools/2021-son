DIT was in die sterre geskryf vir Ashleigh Barty om Australiese tennis se titeldroogte eendag op Wimbledon te breek. Barty het die vroue-eindstryd van die Grand Slam gewen deur Karolína Plíšková in ’n taai stryd met 6-3, 6-7, 6-3 te klop. Die nr. 1 in vrouetennis spog nou met haar tweede Grand Slam-titel. Sy het in 2019 die Franse Ope gewen. Sy is ook die eerste Australiër in 41 jaar wat by Wimbledon oorheers. Evonne Goolagong Cawley, Barty se inspirasie, was in 1980 die laaste Aussie wat sukses by die All England Club geproe het. Cawley, ’n tweemalige wenner, het aan Reuters gesê: “Sy was seker so 13 jaar oud toe ek en Roger (haar man) haar vir die eerste keer in die Australiese Ope sien speel het. In een van haar punte het sy ál die skills ten toon gestel. “Sy het die slice, volley, smash, man, alles uitgevoer... Ons het na mekaar gekyk en gesê: ‘Sy hét dit. Sy gaan ons volgende kampioen wees.’ En kyk nou net na haar.”