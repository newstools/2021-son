MAMRE. – ’n Paar patriotiese gemeenskapslede hier het dit op hulself geneem om hul gemeenskap tydens die lockdown aanlyn te vermaak. Reeds in 2018 het Morgan Sambaba en sy gesin Sambaba Family Ministries (SFM) in die lewe geroep. Die aanvanklike konsep was om families en organisasies agter die skerms by te staan met uitdagings wat hulle in die gesig staar. Toe kom Covid-19 en skuif almal se planne opsy. Maar Sambaba het die geleentheid gesien om SFM TV te begin met verskillende geselsprogramme eie aan Mamre. Binnekort spog SFM TV ook met sy eie kookprogram genaamd Wat Is in die Pot? “SFM TV is basies geskep met die hulp van Ash-lee Louwskieter, om die gemeenskap te vermaak tydens lockdown. Ons gesels oor kwessies wat relevant is op die dag. “Covid-19 was natuurlik die hooffokus aan die begin. “Families het hul ervarings kom deel, dié wat die impak van die virus die ergste ervaar het,” vertel Sambaba. “Verder het ons interessante onderwerpe gehad, soos die grondkwessies in die dorp en feitelike inligting daaromtrent aan die lig gebring. “Nog ’n onderwerp was die ryk rugbykultuur van die dorp. Die gemeenskap het al dié virtuele geselsprogramme geniet, met gaste wat virtueel ingeteken het.” Sambaba noem die programme Praat Saam en Tee Tyd het baie goed gevaar, nie net onder kykers in Mamre nie, maar ook sommer onder mense van die omliggende gebiede. “Die kookprogram is eintlik net nog ’n manier om Mamre se mense se stories te vertel. “Die gewone ou in die straat nooi ons na sy kombuis en ons aanbieder vra hom of haar uit oor hul grootwordjare in Mamre,” vertel Sambaba. Patwill Titus, ’n tweedejaarstudent in uitvoerende kunste en trotse inwoner van Mamre, is uit vele inskrywings gekies as aanbieder van die kookprogram. “Die idee is dat ons kook en gesels. As aanbieder sal ek die kok uitvra oor sy of haar grootwordjare in Mamre, wat hulle mis van daardie dae en hoe dinge oor die jare verander het,” verduidelik Titus. Passie “Benewens die lekker geure is ek seker daar sal tonne staaltjies en lewensadvies van agter die verskillende stowe kom. “Om met my eie gemeenskapsmense ervaring te bou in die bedryf, is vir my as jong kunstenaar niks minder as exciting nie,” sê Titus, wat byvoeg dat dit sy eerste werk as aanbieder is. Sambaba voeg by ál die betrokkenes doen dit uit liefde en passie en die hoofdoel is om die dorp se trots terug in die gemeenskap te ploeg.