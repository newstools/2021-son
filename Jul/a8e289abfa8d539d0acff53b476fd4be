MOSSELBAAI. – Inwoners sê hul daaglikse stryd teen die corona-virus word bemoeilik deur die stank van riool wat hulle boonop moet verduur. Die woonbuurt Voorbaai se inwoners sê dis nou al langer as ’n week dat hulle die stank van stront wat oor die buurt hang, moet trotseer. Mense wat in die area werk, sê die stank is so erg, hulle kan nie eens op hul werk konsentreer nie. Die plaaslike munisipaliteit sê hy’s bewus van die probleem. Dis weens ’n 600 mm-rioolpyp wat gebars het. ’n Inwoner, Thomas Shelver, sê: “Ons moet nou vir veels te lank met hierdie stank saamleef en dit inasem. Verlaat “Ons het klaar ons hande vol met die geveg teen Covid-19, maar nou moet ons met hierdie stront ook saamleef. “Daar is gesinne wat nie eens hul huis wil verlaat nie, so erg is dit.” Werkers in die area sê dit help nie eens om ’n masker te dra nie. “Dit ruik niks lekker nie, veral nie vir ons wat naby die gebarste pyp werk nie. Oral waar jy loop, hang daar ’n strontreuk,” kla ’n werker. Nicky le Roux, woordvoerder van die Mosselbaai-munisipaliteit, verduidelik: “Ons water-en-sanitasie-afdeling is op bystand en werk tans aan die probleem.”