LUIS Enrique het in sy loopbaan by die Spaanse nasionale span aan drie Wêreldbeker-toernooie en een Europese toernooi deelgeneem. Die voormalige Barcelona-speler het in sy speeldae ook nooit verby ’n kwarteindronde van ’n groot toernooi gevorder nie. Tog, as coach van Spanje, het hy nou uiteindelik dié prestasie behaal en tot ’n halfeindronde deurgedring. Dit volg nadat Spanje die span van Switserland Vrydag in St. Petersburg met 3-1 (1-1) met skoppe van die strafmerk geklop het. Enrique-hulle kom môre op Wembley in die halfeindronde teen een van die toernooi se gunstelinge, Italië, te staan. Sou hulle die stryd wen, pak hulle die wenner tussen Engeland en Denemarke in die eindstryd van die Europese skouspel. Die Spaanse baas het ook veral sy doelwagter, Unai Simón, uitgesonder ná die dramatiese oorwinning oor die Switsers. Doelhok Simón het uitstekend vertoon en twee penalties gekeer om Spanje se plek in die halfeindronde te verseker. Dit kom nadat Simón erg drooggemaak het in die Laaste 16-stryd teen Kroasië. Simón het in dié kragmetings toegelaat dat die middelskakel Pedri se backpass van die halfpadmerk verby sy voet rol en in die doelhok beland. Enrique reken dat sy eerstekeuse as goalie sterk geestelike vernuf getoon het deur dié blaps gou agter hom te sit en só sterk terug te kom. “Unai het reeds teen Kroasië gewys waarvan hy gemaak is, maar ek was baie bly om te sien hoe hy homself geniet toe hy die penalties uitgehou het,” het Enrique bygevoeg. Volgens Enrique, wat in ’n boufase met La Roja is, is hy baie tevrede met die reaksie van sy nuwe span. “Ek het van die begin af gesê dat ons een van die agt spanne is wat dié toernooi kon wen. “En dit is sonder om te oordryf – nou is ons in die laaste vier en enigiets kan nog hier gebeur,” het Enrique bygevoeg. – AP