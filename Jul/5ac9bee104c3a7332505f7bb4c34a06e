BAFANA Bafana se spandokter, Tshepo Molobi, het gister bevestig twee lede van die SA groep is positief getoets vir Covid-19. Die nasionale span tref tans voorbereidings vir die Cosafa Cup wat van 7-18 Julie In Gqeberha in die Baai aangebied word. “Die hele Bafana-span is Donderdag getoets en ons het die uitslae Vrydag(oggend) ontvang. “Dan is daar ook ’n derde lid wat in kontak was met een van die positiewe lede,” het Molobi uitgewys. “Daar het twee positiewe toetse teruggekom. Een van hulle is ’n speler en die ander een is ’n beampte. “Ons het gou die kwarantyn-proses vir die twee postiewe gevalle begin. “Dan is daar ook die kwessie van die een geval waar ’n speler in noue kontak was met die speler wat positief getoets is. Hy word ook gemonitor vir sy simptome en ons sal weer teen dag 6 of 7 kyk hoe hy vorder,“ het Molobi bygevoeg. Intussen is SA, wat tussentyds deur Helman Mkhalele gebrei word, vir die streekstoernooi saam met Botswana, eSwatini en Lesotho in groep A geloot.