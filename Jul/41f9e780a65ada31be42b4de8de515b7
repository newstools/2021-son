BELGIË se droom van ’n kontinentale sokkertitel le al weer aan skerwe. Dit nadat die voorste span op wêreldsokker se rankings met 1-2 deur Italië in ’n kwarteindstryd van Euro 2020 geklop is. Doele deur Nicolo Barella en Lorenzo Insigne het die Azzurri kort voor rustyd met 2-0 laat voorloop. België is egter ’n strafskop voor lemoentyd toegekend met Romelu Lukaku wat daarna die net laat raas het om sy land van ’n terugvegpoging te laat droom. Die Italianers se verdediging in die tweede helfte was egter rotsvas, met België se aanvallende sterre wat nie hondhaar kon afmaak nie. Nie eers Kevin de Bruyne, wie betyds van ’n enkelbesering herstel het, kon die Belge op die aand help om in die kompetisie te bly nie. Hulle het egter Eden Hazard (kaptein) se invloed kwaai gemis, nadat dié Real Madrid-ster nie betyds van ’n besering kon herstel om teen die Italianers te speel nie. Halfeindronde Italië kom nou in Euro 2020 se halfeindronde teen Spanje te staan, wie ná skoppe van die strafdoelmerk met 3-1 teen Switserland geseevier het. Die Switsers het nie die keer die geluk aan hul kant gehad nie, nadat hulle in die ronde van laaste 16 vir Frankryk met skoppe van die strafdoelmerk uitgeskakel het. Die eindstelling na gewone en bykomende speeltyd was 1-1 nadat Spanje vroeg die voortou geneem het. ’n Own goal deur Denis Zakaria het die Spanjaarde die hef in die hand gegee, maar Xherdan Shaqiri het in die 68ste minuut sake gelyk getrek om Switserland op koers te plaas vir nog ’n opskudding by vanjaar se Euro’s. Ongelukkig kon hul strafskopnemers nie die keers so akkuraat korrel soos teen Frankryk nie. In Saterdag se oorblywende kwarteindstryde kom die Tsjeggiese Republiek te staan teen Denemarke. Dié wedstryd skop 18:00 op SuperSport-kanaal 203 af. Die wedstryd tussen Engeland en Oekraiene begin 21:00 – ook op kanaal 203.