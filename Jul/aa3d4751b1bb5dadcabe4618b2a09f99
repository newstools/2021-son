Die Springbokke het Vrydagaand soos verwag ’n suksesvolle terugkeer na internasionale rugby, na ’n afswesigheid van 20 maande, op Loftus Versfeld in Pretoria gemaak. Jacques Nienaber (afrigter) se span het Georgië met 40-9 geklop, nadat hy met die rustyd met 19-9 voor was. Die Bokke het aanvanklik verroes voorgekom. Hulle het ’n paar hanteerfoute gemaak en het ook hulself skuldig gemaak aan swak dissipline en het te veel strafskoppe afgestaan. Dit het die manne in groen en goud sowat 35 minute gevat voordat hulle die roes kon afskud en behoorlik aan die gang kon kom. Georgië het egter sake nie vir hulle maklik gemaak nie deur aanvanklik die gedugte Bok-voorry van Ox Nché, Bongi MBonambi en Trevor Nykane onder geweldige druk in die skrums te plaas. Aphelele Fassi het ’n droomdebuut op die linkervleuel vir die Bokke gemaak. Die eerste keer dat Fassi aan die bal geraak het, het die spoedvraat na slegs vyf minute se spel ’n drie gaan druk nadat die Bokke die bal vinnig agterlangs deur die hande gedra het. Georgië het egter die eerste punte van die game aangeteken nadat hul losskakel, Tedo Abzhandadze, ’n strafdoel deur die pale geklits het. Abzhandadze was in die kol met nog twee strafdoele wat die besoekers tot in die 35ste minuut met 9-5 laat voorloop het. Die Bokke het egter hierna die krane oopgedraai met twee vinnige vyfpunters van die haker, Bongi Mbonambi, en die skrumskakel, Cobus Reinach, wat die rustydtelling 19-9 in die tuisspan se guns gemaak het. Die Bokke het na die rustyd hul roes afgeskud en geleidelik hul ritme begin vind. Nog drie vinnige vyfpunters deur Kwagga Smith, en die plaasvervanger-skrumskakel- en haker Herschel Jantjies en Malcolm Marx het die telling na 40-9 gerek. Die telling kon egter soveel meer gewees het as die Bokke hul kanse beter benut het. Elton Jantjies wat Pollard in die nr.10-trui vervang het, het ’n paar verkeerde opsies uitgeoefen wanneer hy in besit gestel was. Op die dag het Bokke soos verwag net te veel skietgoed op die dag gehad, maar die Lelos soos die manne van Georgië bekend staan, het nooit tou opgegooi nie. Die Oos-Europeërs het tot die bitter einde geveg en deurgaans sterk weerstand gebied. Siya Kolisi, die Springbok-kaptein, was uiteraard gelukkig, met die oorwinning. Al het sy span ses drieë gedruk, het hy  toegegee dat daar nog harde werk is wat voorlê. Hy het agterna gesê: “Die eerste helfte was moeilik omdat Georgië dieselfde soort wedstrydplan soos ons speel. Hulle wil voorlangs in die vaste fasette domineer. “Dit het ons bykans die hele helfte gevat om momentum te kry. Ons het geweet dinge sou verbeter en moes net geduldig wees. Die was nie perfek nie en daar is nog baie ruimte vir verbetering,” het Kolisi bygevoeg. SUID-AFRIKA - drieë: Aphelele Fassi, Bongi Mbonambi, Cobus Reinach, Kwagga Smith, Herschel Jantjies, Malcolm Marx; doelskoppe: Handré Pollard (4), Elton Jantjies. GEORGIË - strafdoele: Tedo Abzhandadze (3)