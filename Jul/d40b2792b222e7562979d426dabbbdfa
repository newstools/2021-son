VREES en angs heers steeds op die Kaapse Vlakte weens die voortslepende taxi-geweld. ’n Golden Arrow-bus­drywer is in die hospitaal opgeneem nadat hy in sy gesig geskiet is. Twee mans is ook in hegtenis geneem ná ’n skietvoorval naby Langa se taxi rank. Die twee mans is vasgetrek met die twee vuurwapens wat hulle na bewering pas gebruik het, asook ammunisie. Niemand is in dié voorval gewond nie. In die ander voorval is die polisie na die N2-snelweg tussen Borcherds Quarry-weg en Airport Approach-weg ontbied, waar 'n busbestuurder beserings aan sy mond opgedoen het. John Dammert, ’n Golden Arrow-woordvoerder, het bevestig dis een van hul drywers wat raakgeskiet is. Volgens Dammert is geen passasiers beseer nie. Dié nuutste voorvalle kom nadat Fikile Mbalula, die minister van vervoer, die Wes-Kaap oor die naweek besoek het. Die uitgesproke Mbalula en Daylin Mitchell, die provinsiale minister van vervoer en openbare werke, het met die twee strydende taxiverenigings vergader. Son het laas week berig Mitchell het gedreig om die betrokke taxi ranks vir twee maande te sluit as die geweld voortgaan. Lees meer Dinsdag 20 Julie in Son Koerant