NIEMAND wou hom hê nie! Só sê Ashwin Reynolds van Claremont toe hy oor sy Durban July-wenperd, Kommetdieding, gepols is. Dié driejarige hings het laas Saterdag op Greyville die 125ste July gewen toe hy met wedsyfers van 10-1 die prestigeryke wedren oor 2 200 m met ’n halwe lengte gewen het. “Ek en lede van my sindikaat het hom as ’n yearling op ’n Klawervlei-veiling gekoop. Niemand wou hom hê nie, toe koop ons hom vir R55 000,” sê Reynolds, die eerste bruin eienaar in die geskiedenis van dié wedren wie se perd met die louere wegstap. Kommetdieding het die prysgeld van R1 miljoen losgeslaan. Op ’n vraag of sy senuwees in die pylvak gedaan was, sê Reynolds: “Nee ... hulle was al gedaan toe die perde na die wegspringhokke galop het. “En met net 150 m oor het dit net erger geword, want my perd was vroeg in die wedren in die derde ­laaste plek. “Gavin Lerena, wat 4 kg moes afskud om Kommetdieding te ry, het egter ’n meesterlike vertoning gelewer,” sê hy. Volgens Reynolds het die hele Cape Flats saam geskree en gejuig. “Dit was die ongelooflikste en mees onbeskryflike gevoel óóit. Kyk, as die mense van die Flats cheer, dan chéér hulle behoorlik,” sê hy. Kommetdieding se volgende wedren is vroeg in Januarie, wanneer hy aan die Queen’s Plate sal deelneem. Kommetdieding, wat nou vyf van sy sewe wedrenne gewen het, het weer onderstreep dat ’n perd nie miljoene hoef te kos om ’n kampioen te wees nie.