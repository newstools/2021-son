DIE Suid-Afrikaanse Polisiediens (SAPD) is gereed om sy lede in te ent, met minstens 180 000 beamptes en ander personeellede wat geteiken word. Bheki Cele, die minister van polisie, Mmamoloko Kubayi-Ngubane, die waarnemende minister van gesondheid, en genl. Khehla Sitole, nasionale kommissaris van polisie, sal die inentingsveltog Maandag in Soweto van stapel stuur. Lirandzu Themba, polisiewoordvoerder, sê die doelwit is om polisiebeamptes op die frontlinie wat by daaglikse polisiewerk betrokke is, teen Covid-19 in te ent. Cele en Sitole sal eerste hul inspuitings kry. Die SAPD beplan om vanaf 8 Julie meer as 180 000 werknemers by die 108 geregistreerde inentingspersele regoor die land in te ent. Themba sê meer as 670 beamptes het tot dusver aan Covid-19 beswyk, terwyl minstens 30 000 ander dwarsoor die land besmet is. – News24