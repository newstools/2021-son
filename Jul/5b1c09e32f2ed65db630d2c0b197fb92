MACK Rapapali en Christiaan Baartman het ’n feelgood-musiekvideo vir hul treffende single “ ’n Vriend soos Jy” uitgereik. Die konsep is deur Stephan Pieterse en Mack bymekaargesit. Die uitreiking was ’n virtuele regstreekse stroom-optrede as gevolg van die Covid-pandemie. Dis gevul met herinneringe van wat hulle as twee vriende sou doen as daar nie inperking was nie, byvoorbeeld in ’n kroeg sit en kuier of saam sing, of dalk braai op ’n plaas en oor die boerdery gesels. Die twee vertel hoeveel pret hulle gehad het om die video te maak: “Ons het geen idee gehad hoe die trekker werk nie. “Ek het nogal gedink Christiaan sou weet, maar helaas. Kan jy glo, twee Blou Bul-ondersteuners en nie een weet hoe die trekker werk nie!” skerts Mack. “Ons almal het daardie een mens of vriend wat jou van binne en buite ken, ál jou sterk en swak punte. Die eerste persoon wat jy bel wanneer jy in die moeilikheid is en die eerste persoon wat jy bel om goeie nuus mee te deel. “Dít is waaroor ‘ ’n Vriend Soos Jy’ gaan,” sê Christiaan.