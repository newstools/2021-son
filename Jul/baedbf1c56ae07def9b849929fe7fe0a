DIE polisie het die afgelope week in Helderberg amok gemaak deur verskeie bendes te verswak. Die polisie het teen hulle opgetree deur hulle te ontwapen. Bendes wat in die Strand se woonbuurte regeer het, is mak gemaak toe die polisie se eenheid teen bendes met mening onder misdadigers ingeklim het. Daar is verlede week op 10 onwettige vuurwapens beslag gelê en verskeie mense is in hegtenis geneem vir die besit van dwelms. Maar die Strand was nie die enigste dorp wat deurgeloop het nie. Donderdagaand het die polisie ook operasies in Chris Nissen Village in Somerset-Wes uitgevoer waar ’n jong vrou in hegtenis geneem is. Volgens kapt. FC van Wyk, ’n polisiewoordvoerder, was die optrede in Titaniumstraat. Daar is beslag gelê op twee onwettige vuurwapens, tik ter waarde van R90 000 en ’n groot bedrag geld. ’n Vrou (34) het gister in die landdroshof in Somerset-Wes in verband met die voorval verskyn. Die saak teen haar is uitgestel en sy is op borgtog van R2 000 vrygelaat.