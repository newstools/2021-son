DIE Valke het onlangs ’n privaat dorpie ongevraagd en met mening binnegeval. Só voel die inwoners van Eureka, ’n private Afrikanerdorpie buitekant Garies in Namakwaland. Dit volg nadat die Valke onverwags met gewere en ál daar toegeslaan het. Van die manlike beamptes van die Valke het na bewering private besittings soos vroue-onderklere voor die kinders en vroue omgedolwe op soek na bewyse. Volgens Nomthandazo Mnisi, Valke-woordvoerder, het hulle op vyf huise toegeslaan in hul ondersoek na moontlike bedrog, diefstal en geldwassery. Mnisi sê dit hou verband met ’n behuisings- en aandeleskema. Mnisi verduidelik: “Daar word beweer beleggers in die behuisingskema het sowat R12 miljoen en beleggers in die aandeleskema sowat R80 miljoen verloor.” Voertuie Die Valke het op rekenaars, dokumente, hardeskywe, en geheuestokkies van die maatskappye beslag gelê. Volgens Deon Harmse, ’n inwoner, was daar ongeveer 52 lede van die Valke en polisie in die gebied. Daar was vyf voertuie by sy huis. Adriaan Nieuwoudt, eienaar van Eureka Bpk Ltd, sê die Valke slaan die bal ver mis. Volgens hom het niemand aandele in die maatskappy NFC gekoop nie. “Dit was aandele wat NFC wettig in die maatskappy Eureka Bpk Ltd besit het. Ek het dit teen 10 c elk aan die lede verkoop. Hulle het dit dan weer teen hul eie prys onder mekaar verkoop en het goeie geld gemaak.” Niewoudt braak verder gal en kla die optrede van die Valke is ’n aanval op wittes. “Dít terwyl die verwoesting van die land deur ander groepe gelate aanvaar word.”