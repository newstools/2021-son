DAAR is geen druk op die Spaanse kaptein, Sergio Busquets, om nou uit internasionale sokker te tree ná sy span se nederlaag in die halfeindronde van die Euro 2020-kampioenskapstoernooi nie. Busquets, wat volgende maand 33 jaar oud word, het ’n uitstekende toernooi beleef. Daar word nou gevra dat hy moet aanbly tot die volgende World Cup oor 18 maande in Katar. Die Barcelona-middelskakel het vroeër aangedui dat dit sy laaste Euro-toernooi gaan wees en dalk ook sy laaste toernooi in die internasionale arena. Busquets het Spanje se eerste wedstryd in die toernooi misgeloop nadat hy positief getoets is vir Covid-19. Sedert sy terugkeer tot die Spaanse span, het La Roja weer briljante spel opgedis, met die veteraan aan die spits van al die goeie werk. Die speler het gesê hy het nog nie finaal besluit oor sy toekoms nie.