DEURSETTINGSVERMOË en guts. Dis ál wat die Proteas van Mark Boucher (breier) en Temba Bavuma (kaptein) ná drie T20i’s met 2-1 teen die Windies laat voorloop. Die span het vanaand die kans om wonder bo wonder die reeks, waarin hy pal met die rug teen die muur was, teen ’n sterbelaaide Windies-span te beklink. Met die T20 se Wêreldbeker-toernooi minder as vier maande weg, bly daar egter duidelike tekortkominge in die Proteas se arsenaal. Hulle sukkel duidelik om die regte balans vir die span te vind wat spankeuses betref. Die gapings in die kolforde wat deur Hashim Amla, Faf du Plessis, JP Duminy en AB de Villiers gelaat is, is so duidelik soos daglig – nie net in terme van hul ervaring nie, maar ook hul vermoëns. En dis iets wat goud werd is in WB-toernooie. Bavuma, Reeza Hendricks, Rassie van der Dussen, Aiden Markram en Heinrich Klaasen het almal reeds in die huidige reeks speelkans gekry. Nie een van hulle het werklik bydraes gelewer wat Boucher en sy mederingkoppe sal laat boksies tiek nie. Daarby het David Miller ook nog nie sy reputasie – hy is bekend daarvoor dat hy die grenstou aan die einde van die beurt kan opsoek – gestand gedoen nie. Die Kapenaar Kyle Verreynne gaan na verwagting ook in die reeks speelkans kry sodat hy ’n kleim op ’n WB-plek kan afsteek. Dieselfde geld die linksdraaier Bjorn Fortuin, die naatboulers Lizaad Williams, Sisanda Magala, Beuran Hendricks en die veelsydige Andile Phehlukwayo en Wiaan Mulder. Die boulers Kagiso Rabada, Lungi Ngidi, Tabraiz Shamsi en Anrich Nortjé is almal goeie T20-boulers, maar dit beteken die span se kolfstert begin al op nr. 8. Die kontras in die spanne is duidelik te bespeur wanneer ’n mens hulle vergelyk. Vir die Windies kom Jason Holder en Dwayne Bravo op nr. 8 en 9 in – vir Suid-Afrika is dit Rabada en Nortjé. En nie een van hulle gee boulaanvalle juis slapelose nagte nie. SUID-AFRIKA: Temba Bavuma (k), Quinton de Kock, Bjorn Fortuin, Reeza Hendricks, Heinrich Klaasen, George Linde, Sisanda Magala, Janneman Malan, Aiden Markram, David Miller, Lungi Ngidi, Anrich Nortjé, Andile Phehlukwayo, Wiaan Mulder, Kagiso Rabada, Tabraiz Shamsi, Rassie van der Dussen, Kyle Verreynne, Lizaad Williams, Beuran Hendricks. WINDIES: Kieron Pollard (k), Nicholas Pooran, Andre Fletcher, Chris Gayle, Shimron Hetmyer, Fabian Allen, Dwayne Bravo, Sheldon Cottrell, Fidel Edwards, Jason Holder, Oshane Thomas, Hayden Walsh jr., Akeal Hosein, Andre Russell, Lendl Simmons, Evin Lewis, Obed McCoy.