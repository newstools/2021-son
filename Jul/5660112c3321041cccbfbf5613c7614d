DIE Kaapse mayor, Dan Plato, moet gearresteer word vir oortreding van die lockdown-regulasies. Só vaar Brett Herron, die sekretaris-generaal van die Good-party, uit nadat Plato voortgegaan het met sy burgemeesterstoekennings vir gemeenskapsdiens. Volgens Herron is die main event by die civic centre in die Kaapse middestad gehou en dis regstreeks na 24 lokale in die stad uitgesaai. Dié events is Dinsdagaand gehou. Herron meen Plato het sodoende versuim om aan die lockdown-regulasies gehoor te gee. Hy sê verder: “Al hierdie byeenkomste was onwettig en onnodig. Plato was betrokke by ’n roekelose en onverantwoordelike politieke veldtog tot die nadeel van die inwoners.” Pres. Cyril Ramaphosa het Sondag die land weens snel stygende Covid-19-gevalle op vlak 4 geplaas met aangepaste regulasies. Alle byeenkomste, onder meer geloofs-, kultuur- en selfs politieke samekomste word op dié vlak verbied. Herron sê Plato moet aangekla en vervolg word vir die oortreding van artikel 21 van die regulasies. Hy sê enigeen wat ’n byeenkoms hou, is ingevolge die regulasies skuldig aan ’n misdryf. As so iemand skuldig bevind word, kan hy ’n boete opgelê of tronk toe gestuur word vir ’n periode van nie meer as ses maande nie. Herron voeg by: “Dis ’n skande dat ’n mayor van ’n groot stad die wet op so ’n manier minag.” Plato se spin doctor, Greg Wagner, sê egter die oorspronklike event wat nog op vlak 3 beplan is, is gekanselleer. Volgens hom sou ’n maksimum van 50 mense elk van die 24 events by die onderskeie gemeenskapsale bygewoon het. Wagner sê in plaas daarvan het die wenners van die toekennings net hul awards afgehaal. Takeaway “Daar was nie ’n aansit-aandete soos oorspronklik beplan is nie,” sê hy verder. “Die maaltyd is egter as ’n takeaway verskaf. Die mayor het ’n toespraak gelewer wat aan die recipients uitgesaai sou word.” Foto’s van die remote event wat Son onder oë gehad het, vertel egter ’n ander verhaal. Die DA-wyksraadslid van Bonteheuwel, Angus McKenzie, het Dinsdagaand ’n foto van hom en sy PA, Allison Williams, op sy Facebook-blad geplaas. Hulle het nie hul maskers aangehad nie. McKenzie sê gister hy en Williams is “in ’n bubble”. Volgens hom dra hulle altyd maskers as hulle in die gemeenskap werk. Hulle het net hul maskers afgehaal vir die foto’s, voeg hy by.