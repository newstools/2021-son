DAAR is weer stabiliteit by die Boland-rugbyunie (BRU). Dís die logiese afleiding wat gemaak kan word nadat die BRU gister ’n nuwe borg by sy hoofkwartier, die Boland- sta­dion in Wellington, bekend gemaak het. Die unie verdien ’n pluimpie dat hy in dié uitdagende tye bande met sy nuwe vennoot, Mic Fin, kon smee. Mic Fin spesialiseer in begrafnis- en versekeringspolisse. Die maatskappy het 14 kantore in die Wes- en Suid-Kaap en doen reeds 11 jaar besigheid. Fernando Fredericks, Mic Fin se bemarkingsbestuurder, is in sy noppies oor die vennootskap met die BRU. “Ons by Mic Fin is gaande oor sport en spesifiek rugby,” sê Fredericks. Streke “Ons kliënte is ons eerste prioriteit. Die kans wat ons nou kry om die Boland-rugbyunie te borg, is vir ons ’n groot ding. Ek wil Boland namens almal betrokke by Mic Fin bedank vir dié geleentheid.” Bennie van Rooi, BRU- president, het dit ’n historiese oomblik genoem. “Ek wil Mic Fin baie hartlik by Boland verwelkom. Ons sien uit, nie na ’n ‘nice- to-have’ of a ‘fly by night’ nie, maar dat dit werklik ’n lang vennootskap sal wees en dat ons kan hoop skep hier buite. Dankie ook dat julle jul produkte kon aanpas juis vir Boland. “Uit hierdie nuwe vennootskap gaan daar ook werkgeleenthede kom. Ons bestuur het reeds twee persone aangewys, een vir die Overberg en een vir die Swartland. Die ander streke gaan volg.” Die waarde van die borgskap is nie bekend gemaak nie. Nog ’n aanduiding van die Boland se ommeswaai is die feit dat die Boland-Kavaliers onder die afrigterskap van Randall Modiba en die kapteinskap van Thurlow Marsh weer met trots galop. Die span het tot dusver drie uit sy vier wedstryde in die Curriebeker se Eerste Liga­ gewen. Van Rooi het ook beloof om binne die volgende paar weke nóg ’n groot aankondiging te doen. Linston Manuels, waarnemende uitvoerende hoof van die unie, het intussen die versekering gegee dat die Kavaliers se wedstryd Saterdag regstreeks op Facebook uitgesaai sal word.