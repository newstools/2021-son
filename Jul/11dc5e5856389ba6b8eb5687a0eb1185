ATLETE by die Olimpiese Spele in Tokio sal toegelaat word om "hul mening uit te druk" voordat en nadat hulle meegeding het, maar nie op die podium nie. Dit volg nadat die Olimpiese grootkoppe sommige van die reëls vir protesoptredes tydens die skouspel verslap het. Die Internasionale Olimpiese Komitee (IOK) het Vrydag nuwe riglyne bekend gestel wat die lang verbod op politieke betogings by die Spele gedeeltelik ophef. Dit beteken atlete sal nou toegelaat word om op die knie neer te sak voordat hul kragmeting begin om sodoende rasse-onregte uit te lig. Atlete kan nou ook met die media praat en hul siening aanlyn deel. Hulle kan ook op 'n mediakonferensie klere met 'n protesslagspreuk dra, maar politieke verklarings tydens deelname, by oorwinningsplegtighede en in die Olimpiese Dorp is nog buite die kwessie, het die IOC gesê. Betogings mag ook nie "direk of indirek op mense, lande, organisasies en/of hul waardigheid gerig word nie", lui die sportliggaam se verklaring. Dit mag ook nie ander deelnemers "ontwrig", soos om 'n vlag te ontplooi tydens die bekendstelling van 'n span nie. -EWN 