PRES. Cyril Ramaphosa het sy stilte verbreek oor die inhegtenisname van oudpres. Jacob Zuma en aan die nasionale uitvoerende komitee van die ANC gesê dat die gebeurtenis 'n hartseer oomblik in die geskiedenis van die beweging is. Voordat hy sy politieke oorsig Vrydag in ’n virtuele vergadering gelewer het, het die president opgemerk dat baie mense seergemaak is deur die besluit. “Ongeag die menings oor die beslissing van die grondwethof en die toepaslikheid of gebrek daaraan, is daar baie mense in ons beweging en die breër samelewing wat hierdie pyn ervaar,” het Ramaphosa gesê. Zuma is Woensdagaand net voor middernag in hegtenis geneem nadat die konstitusionele hof hom skuldig bevind het aan minagting van die hof omdat hy ’n bevel om by die staatskapingondersoek te getuig, verontagsaam het. Hy is toe tot 15 maande agter tralies gevonnis. Hy is in die Estcourt Correctional Facility opgesluit en tronkamptenare het gesê hy sal soos ’n gewone gevangene behandel word. “Terwyl ons die beginselstandpunt van die organisasie oor ons respek vir die grondwet en die oppergesag van die wet bevorder, moet ons sensitief wees vir die werklike seer wat baie mense binne en buite ons beweging ervaar,” het Ramaphosa aan die ANC-leiers gesê. Hy het gesê die partyleierskap moet voortgaan met die pogings om die ANC te verenig en te hernu, en voeg by: “Ons het ook vordering gesien in ons verskillende pogings om korrupsie en slegte dissipline binne ons ranks uit te roei, en ook die proses, al is dit moeilik, te begin om die faksies aan te pak. Die gebeure van die afgelope twee weke het die moeilikheid van hierdie taak getoon. Dit gebeur nie lineêr nie; daar is baie ompaaie. Ons was getuies van gesamentlike pogings om verdeeldheid in ons ranks te saai en ons organisasie te destabiliser. Dít deur magte wat daarop gemik is om hul klein belange na te streef. Hierdie magte, binne én buite ons beweging, word bedreig deur die proses van hernuwing en heropbou.” Voor die ANC-vergadering het Ramaphosa met Sihle Zikalala, premier van KwaZulu-Natal, gepraat en gevra vir ’n update oor die gewelddadige betogings in KwaZulu-Natal teen Zuma se gevangenisstraf. Zikalala het aan News24 gesê hy glo Ramaphosa moet dit oorweeg om Zuma te vergewe in ’n poging om die erge spanning tot bedaring te bring, maar politieke insiders het dié voorstel as voortydig en verkeerd afgemaak. Die NUK-vergadering het plaasgevind nadat die party Maandag ’n spesiale NUK-vergadering gehou het waar die uitspraak oor die konstitusionele hof en die implikasies daarvan bespreek is. Zuma is aangesê om dié vergadering te verlaat en die leiers van die party het hul kommer uitgespreek dat hy en sy ondersteuners die apex-hof ondermyn. Ramaphosa het aan partyleiers gesê die ANC moet as die leier van die samelewing optree én so gesien word. “Die belangrikste is dat, as die leierskap van die ANC nie gerespekteer word nie, ons nie kan sê dat ons die samelewing lei nie. Leierskap word verdien deur aan die mense te wys dat ons hulle respekteer, die landswette respekteer en ons met nederigheid en integriteit gedra. Ons moet die kwessie van dissipline, nakoming en respek vir die grondwet van die ANC hanteer,” het hy gesê. - News24 