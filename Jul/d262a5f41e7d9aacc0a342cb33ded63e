DIE Klein Karoo Nasionale Kunstefees (KKNK) se Virtuele Kunsgalery se “deure” is oop. Op die 11de kykNET Fiëstas het Dineke van der Walt, kurator van dié galery, die toekenning vir Beste Prestasie in Visuele Kuns gewen vir laas jaar se Virtuele Kunsgalery. Die galery is ook benoem in die kategorie Beste Aanlyn Projek. Die tema van vanjaar se Visuele Kunsgalery is “Voel”. Die kunstenaars en kurators moes werke kies wat die fyn nuanses van uiteen­lopende emosies ondersoek. “Ons almal het spesifieke goeie en slegte ervarings wat ons ten diepste raak en ons lewe beïnvloed,” sê Van der Walt. Helderheid “Deur kuns kan ons daaraan uitdrukking gee. Dis ’n manier waarop ons die vinger kan lê op spesifieke belewenisse wat ons nie andersins sou kon verwoord nie. “Kuns is in sommige gevalle ’n uitlaatklep; dis ’n katarsis wat lei tot suiwering en helderheid. “Maar ’n kunswerk kan ook ’n raamwerk wees waarbinne ons diepste vrese, pyn en vreugde vasgevang kan word. “Vanjaar se uitstalling wil een en almal help verstaan hoe betekenisvol emosies kan wees, hoe dit ons lewens raak, want soms is dit abstrak, dan is woorde net nie genoeg nie.” Volgens Van der Walt is 83 kunstenaars se werke ingesluit by die KKNK 2021 Virtuele Kunsgalery. Altesaam 245 kunswerke word uitgestal. “Kunsliefhebbers kan veral uitsien na die werke van Paul Shiakallis, Anthea Pokroy, Vusi Beauchamp, Ella Cronjé, Lillian Magodi, Erica Lüttich, Sophia van Wyk, Senzo Shabangu, Alexia Vogel, Jayne Crawshay-Hall, Admire Kamudzengerere, Pauline Gutter, Bastiaan van Stenis, André Naudé en Franklyn Dzingai.” Hugo Theart, artistieke direkteur van die KKNK, meen verder die galery is ’n lekker en gebruikersvriendelike ervaring waardeur besoekers virtueel kan “stap” en ook na stemopnames deur kunstenaars en kurators luister om sodoende verskeie sintuie te stimuleer. “Uitstallings is vanjaar só saamgestel dat kunswerke uiters bekostigbaar is met werke wat begin by R500. “Hierdie program skep ’n belangrike platform vir visuele kunstenaars om hul werk ten toon te stel en te verkoop en sodoende ’n inkomste te genereer.”