CALITZDORP. – Met die kwik wat onder vriespunt draai en sneeu op die berge, vrees hokkiebewoners hulle gaan verkluim. Die laaste paar dae was “die ergste wat ons nog hierdie winter gehad het en ons sit maar hier langs dooie as”, het plakkers gekla. Die vyf lede van die Jaftha-gesin van Valentynskamp was dit eens: “Hier kan g’n mens aan die slaap raak nie.” Sonja Jaftha sug: “Gisteraand (Woensdag) toe reën dit hier in. Geen hout om mee vuur te maak nie en hier is nie krag nie. “Ons matrasse reën nat. Gelukkig lê niemand op die grond nie. Ons moet elke dag gaan hout haal. Die hout is dan nog groen. “Try jy maar om ’n vuur te maak met hierdie hout. Kyk hoe lank sukkel ons om hierdie bietjie sop gaar te maak. “Dit gee darem ook ’n bietjie hitte vir hierdie koue lywe. “En dan is daar nog die kinders wat kos en ’n warm en droë ding aan die lyf moet kry.” Dawid Jaftha voeg by: “As ons net kan hulp kry. Dis ’n gesukkel om vir jou gesin te sorg. Dis elke dag bos toe vir hout.” Inwoners het ook genoem dat geen organisasie tans na hulle omsien nie. Twee barmhartige Samaritane het onderneem om ten minste net ’n pot sop aan die gesin te gee: “Net sodat die kindertjies ook ietsie in die maag kan kry.”