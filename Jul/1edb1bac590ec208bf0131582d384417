LIVERPOOL staan steeds voor in die ry om die dienste van Lille se Renato Sanches op te raap. Dit volg nadat die Reds se transfer guru, Michael Edwards, aangedui het hulle is reg om met die Franse Ligue 1-span te onderhandel vir dié Portugees se dienste. Liverpool, wat in die 2019-’20-veldtog sy eerste Premierliga-titel in 30 jaar gewen het, het egter laas seisoen teleurgestel. Tog het die span van Merseyside in die derde posisie geëindig om vir die Cham­pions League te kwalifiseer. Die bestuurder, Jürgen Klopp, het reeds sy verdediging, wat laas seisoen erg met beserings gesukkel het, versterk met Ibrahima Konaté van RB Leipzig vir £36 miljoen (sowat R732 miljoen). Klopp wil met Sanches (23) die leemte vul wat Georginio Wijnaldum in die enjinkamer laat. Ander name vir die posisie is Youri Tielemans, Yves Bissouma en Florian Neuhaus. Lille soek £25 miljoen (sowat R508 miljoen) vir die speler. – AP