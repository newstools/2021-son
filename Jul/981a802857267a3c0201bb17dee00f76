DIE Britse en Ierse Leeus het Saterdagaand hul derde game van hul toer van Suid-Afrika met ’n allemintige 71-31 teen die Sharks op Loftus Versfeld in Pretoria gewen. Dit was ’n drieëfees met altesaam 16 drieë wat gedruk was. Die Sharks het vyf keer gaan score met die Leeus wat 11 drieë aangeteken het. En al dui die telling op ’n groot drag slae vir die Sharks, was dit egter nie die ware verhaal nie. Nadat die Sharks Woensdagaand in hul eerste game teen die Britse en Ierse Leeus behoorlik met 7-54 op Ellispark afgeslag is, het hulle met ’n verbeterde vertoning op Loftus vorendag gekom. Die rustydtelling was met 26-26 gelykop. Sean Everitt (afrigter) het besluit om grootskaalse veranderinge aan sy span aan te bring met slegs vyf spelers wat oorgebly het uit Woensdagaand se beginspan. Lionel Cronje wat Curwin Bosch in die nr.10-trui vervang het, het die Sharks se aanval meer byt gegee. Die groot verskil in die Sharks se vertoning was egter dat hulle die keer die besoekers onder baie meer druk geplaas het, met aggressiewe opskietverdediging. Die Durbaniete was ook meer fisiek by die afbreekpunte. Dit het daartoe gelei dat die Leeus stadiger balbesit gekry het. Anthony Volmink, wat op heelagter ingespan was, het puik spel in die laaste vesting gelewer. Volmink is met twee drieë in die eerste helfte beloon. Thaakir Abrahams (vleuel) en Werner Kok (senter) het ook met groot ondernemingsgees gespeel. Die groot probleem was egter dat die Leeus elke keer teruggeslaan het met drieë van hul eie wanneer die Sharks gaan score het. Die Sharks het vroeg in die tweede helfte ’n groot terugslag beleef toe hul skrumskakel, Jaden Hendrikse, vir ongeoorloofde spel, met ’n rooi kaart van die veld gejaag is. Met net 14 spelers vir die meerderheid van die tweede helfte sou dit altyd ’n moeilike taak vir Phepsi Buthelezi (kaptein) se span wees, om die manne in rooi te stop. Soos verwag het die damwal hierna gebreek met Warren Gatland (afrigter) se span wat altesaam sewe drieë in die tweede helfte gedruk het. Buthelezi het agterna gesê: “Ons het baie lesse geleer en was baie meer akkuraat in die eerste helfte. In die tweede helfte het die rooi kaart ons egter gekniehalter.” Sy eweknie van die Lions, Jamie George, sê die Sharks moet baie krediet kry vir hul vertoning veral in die eerste hefte. “Hulle het ons behoorlik getoets en ons gedwing om foute te maak. Die Bokke sal na dit gekyk het. Ons sal dus voortaan seker moet maak dat ons sake regstel en nie dieselfde foute maak nie,” het hy gewaarsku. Die toeriste gaan nou Woensdagaand teen die Stormers in die Cape Town Stadium te staan kom. SHARKS - drieë: Anthony Volmink (2), Thaakir Abrahams, Jaden Hendrikse, Werner Kok; doelskoppe: Lionel Cronje (3) LEEUS - drieë: Chris Harris; Jamie George (2), Duhan van der Merwe; Tadhg Beirne (2), Jack Conan, Elliot Daly, Anthony Watson (2), Tom Curry; doelskoppe: Dan Biggar (8)