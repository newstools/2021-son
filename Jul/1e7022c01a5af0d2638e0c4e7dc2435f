ASOF die nuus van rekordgetalle daaglikse Covid-19-infeksies nie kommerwekkend genoeg is nie, is Suid-Afrika ook ingelig dat ’n nuwe variant van die virus in die land opgemerk is. Die Lambda-variant, wat die eerste keer in Desember 2020 in Peru opgemerk is, is nou die derde variant in die land. Die ander twee is die Beta- en meer aansteeklike Delta-variant. Prof. Barry Schoub, hoof van die ministeriële advieskomitee oor entstowwe, het aan PowerFM gesê daar is nog nie veel inligting oor die nuwe variant beskikbaar nie. “Daar is ietwat van ’n vermoede, maar nog geen harde data nie, dat dit bestand kan wees teen die entstowwe, wat baie, baie kommerwekkend is,” het hy gesê. “Dit is ’n baie dinamiese virus. ’n Virus wat aanhou beweeg, aanhou ontwikkel en in ’n sekere mate aanhou uitbrei. Dit is die probleem en hoekom ons steeds waaksaam moet wees.” Lambda is vir die eerste keer in Peru opgespoor en het na minstens 36 lande wêreldwyd versprei. Die nuus van die nuutste variant volg nadat 12 513 nuwe gevalle in die laaste 24 uur aangemeld is. ’n Verdere 331 Covid-19-sterftes is ook aangemeld, wat die dodetal op 62 171 te staan bring.