DEVON Petersen, Suid-Afrika se dartsheld, sê hy smag daarna om weer sy beste peil te bereik. Dié oud-Mitchells Plainer sukkel die laaste paar maande om die kol te tref. Hy sê aan World Darts Magazine die rede vir die insinking in sy spel is die tyd tussen toernooie en die lang periode sonder darts. Hy sê wanneer hy terugkyk na sy sukses in die Euro Tour wil hy “weer daardie gevoel kry. “Jy kan ure lank oefen en oefen, maar niks kom by die wedstrydskerpheid van mededingende toernooie nie. “Om week ná week te speel en na ’n Europese toernooi te reis wat die vertroue en momentum ophou, bestaan tans nie,” sê hy. “Ek smag weer na daardie wengevoel. Daar is geen beter gevoel as dit nie.” Petersen sê hy het ’n goeie jaar verwag. Hy het sy equipment aangepas en ook ’n effense verstelling aan sy gooiwerk gemaak. Dreef “Sodoende het ek die kwarteindronde van die Britse Ope gehaal. “Ja, die laaste ProTour was nie so goed nie, maar met ’n bietjie skaafwerk en hernude selfvertroue behoort ek gou weer behoorlik op dreef te wees,” sê hy.