HEINRICH “Balle-G” Boois (21) van Moorreesburg was onlangs op kykNET se kletsrymprogram #Rymnet waar sy inspirerende song “Staan Op” gespeel is. Dié woordkunstenaar is die talentvolle seun van Hester en Hendrik Boois. Hy was ’n uitblinker op skool en was in 2014 onderhoofseun. Hy het goed rugby gespeel en dít is sy ander liefde. Hy het sy hoërskoolloopbaan by Steynville Sekondêr in Piketberg voltooi. Dit is waar hy sy liefde vir musiek ontdek en ook stories en gedigte geskryf het. Die gedigte is as lirieke vir sy musiek gebruik. Op skool het hy en ’n paar vriende ’n musiekgroep, Exclusive Musiek, begin, maar in sy matriekjaar moes hy meer op sy skoolwerk begin fokus. Toe is daar geen musiek gemaak nie. Ná matriek het hy begin los werkies doen. In 2019 het hy weer met sy musiek begin en die skoolmusiekgroep het in 2020 weer bymekaargekom. Hul musiek word meestal op Facebook gedeel en onder vriende op WhatsApp. Die kletsrymer vertel trots dat die lirieke vir “Staan Op” uit sy eie pen kom. “Ek het die song geskryf, maar ’n vriend, Marius Lowies, het met die uiteensit van die musiekvideo gehelp.” Boodskap Hy verduidelik die musiekvideo handel oor maatskaplike kwessies. “Ons praat oor armoede, rassisme en geregtigheid; dat ons mense moet opstaan teen hierdie dinge. “Die boodskap gaan ook uit aan ons jong mense. Daar is so baie negatiewe dinge soos dwelms, alkoholmisbruik, misdaad en soveel meer wat hulle afbreek. “As ons saamstaan en opstaan, kan ons hierdie soort dinge uitwis.” Hy vertel hy is tans besig met sy debuutalbum, Drome Kan Bereik Word.