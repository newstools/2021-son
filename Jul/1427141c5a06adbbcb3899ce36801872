DIE Proteas het ’n krieketspan wat enige van die wêreld se top-spanne op ’n gegewe dag kan klop. Só sê die Suid-Afrikaners se coach, Mark Boucher, nadat die Proteas ’n toets en T20-reeks teen die Wes-Indiese Eilande weg van die huis gewen het. Die T20I-reeks het Saterdag klaargemaak toe die Proteas die vyfde en laaste kragmeting in Grenada gewen het om die reeks met 3-2 te beklink. Wonder Suid-Afrika vertrek volgende na Ierland vir drie eendaagse wedstryde en drie T20I-kragmetings teen dié land. Dit was die Proteas se eerste reekssege in die T20I-formaat in amper twee jaar. G’n wonder Boucher praat nou so groot nie – veral voor die Proteas aantree vir dié formaat se Wêreldbekertoernooi later vanjaar in die Verenigde Arabiese Emirate (VAE). Boucher sê: “Dit is groot. “Ons het vandag (Saterdag) ’n solid game gespeel. Ja, daar is goed wat ons moet verbeter, maar ek dink die selfvertroue wat ons kan neem uit ’n sege oor ’n baie goeie en ervare T20-eenheid soos die Windies gaan baie beteken. “Ons het nou ’n span wat, as ons die dag opdaag, moontlik enige span op sy plek kan sit. Uitstap “Ons het baie geleer uit die wedstryde wat ons gespeel het. Dit was vir my die belangrikste. “Ons gaan waarskynlik in soortgelyke toestande as dié in die VAE speel ... “Daar is baie lesse geleer oor hoe ons in dié toestande moet speel. “Dit is nie dieselfde soos wat ons in Suid-Afrika aan gewoond is nie – waar jy kan uitstap en 180 tot 200 lopies aanteken. “Jy moet jou vaardighede kan toepas en slim speel. “Ek dink ons het daai lesse geneem en gebruik om so ’n bietjie slimmer te kan speel.” Boucher erken wel daar is spelers wat nie hul kant gebring het nie, veral met die kolf.