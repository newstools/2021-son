TOM Curry het die kans om sy debuut vir die Britse en Ierse Leeus te maak gister as spesiaal beskryf. Die 23-jarige bobaas-baljagter het sedert 2017 reeds 33 keer op toetsvlak vir Engeland uitgedraf. Hy het ook al ’n paar toetse teen Suid-Afrika gespeel. Sy laaste wedstryd teen die Springbokke was in die eindstryd van die World Cup in 2019 in Yokohama in Japan. Hy kan nie wag om vanaand sy buiging vir die Britse en Ierse Leeus teen die Sharks op Ellispark in Johannesburg te maak nie. Curry het gister in ’n aanlyn konferensie gesê: “Ja, ek moes ’n rukkie wag, maar ek is baie opgewonde dat die geleentheid uiteindelik gekom het. “Ek sien veral uit om saam met Sam Simmonds en Josh Navidi in die lostrio te speel. Sam is goed op die aanval en om Navidi saam met my rondom die afbreekpunte te hê, gaan vir ’n baie opwindende kombinasie sorg.” Die drie gaan teen die Sharks se Phepsi Buthelezi, Thembelani Bholi en James Venter te staan kom. Op ’n vraag of die voorkoms van Covid-19-gevalle in die Springbok- en Sharks-kamp onsekerheid in die Britse en Ierse Leeus se kamp gebring het, het hy gesê: “Wanneer jy by die Leeus is, hoef jy jou gelukkig nie te veel daaroor te bekommer nie. Wat moet gebeur, moet gebeur, maar sover ek weet is ons almal gereed om te speel. Dis so vir ál die spelers. “Dit gaan alles oor jou kanse aangryp en jou ingesteldheid op die oefenveld. Dis ’n spansport en hopelik kan ons as span met ’n goeie vertoning teen die Sharks vorendag kom. “Ons verstaan die huidige situasie rondom Covid moet baie moeilik wees vir die SA spelers omdat hulle net elke 12 jaar die geleentheid kry om teen die Leeus te speel,” het Curry bygevoeg. Intussen het die Suid-Afrikaanse Rugbyunie gister in ’n verklaring gesê die Springbok-spanaankondiging vir Vrydag se tweede toets teen Georgië is tot verdere kennisgewing uitgestel. “Die span het sy oefenprogram vir Maandag opgeskort en die groep in voorkomende isolasie geplaas voor verdere PCR-toetse en ’n ondersoek deur die Medical Advisory Group (MAG),” lees die verklaring. “Die span en bestuur het Dinsdagoggend PCR-toetse ondergaan en sal in isolasie bly totdat die uitslae en daaropvolgende aanbevelings van die MAG ontvang is.”