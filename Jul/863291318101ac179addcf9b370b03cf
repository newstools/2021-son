NET drie dae nadat hy die Afrika-rekord en die SA nasionale rekord in die 100 m gebreek het, gaan Akani Simbine weer in aksie wees. Die spoedvraat gaan vanaand aan Wêreldatletiek se Diamond League-byeenkoms in Monaco in die blokke sak. Simbine, wat Dinsdag in Hongarye 9,84 sek. geklok het, sal onder die gunstelinge wees om weer koning te kraai. Hy gaan in ’n hewige stryd met die Amerikaanse naelloper Trayvon Bromell gewikkel wees. Bromell, wat vroeër 9,77 gehol het, is tans die vinnigste man in die wêreld. Die Kanadese ster Andre de Grasse gaan ook in die 100 m aantree. Ses van die agt mans in die wegspringlys het hierdie seisoen minder as tien sekondes gehardloop. Op dieselfde byeenkoms gaan Ruswahl Samaai in die verspring in aksie wees. Nadat Samaai laas week tydens die vorige skof van die reeks in Stockholm vierde geëindig het, hoop hy om die podium in Monaco te haal. Die boorling van die Paarl gaan sake teen die wêreldkampioen, Tajay Gayle van Jamaika, en die Europese kampioen, Miltiádis Tentóglou van Griekeland, uitspook. James Moloi, president van Atletiek Suid-Afrika, het gister in ’n verklaring gesê: “Elke kompetisie is anders. Enigiets kan gebeur, want jy is net so goed soos jou laaste vertoning. “Ná die laaste keer dat hulle (Simbine en Samaai) deelgeneem het, gaan hulle vanaand weer behoorlik op die proef gestel word. Opbou “Ons wens hulle sterkte toe en vertrou dat hulle die gewenste uitslag sal behaal met elke stap wat hulle neem. “Ons glo dat, hoewel dit deel van hul opbou tot die Olimpiese Spele is, hulle op die podium sal beland. – Atletiek Suid-Afrika Skedule vir SA-atlete: 20:00 – verspring vir mans (Ruswahl Samaai) 21:28 – 100 m vir mans (Akani Simbine)