KGOTHATSO Mo­ntjane, die Suid-Afrikaanse rolstoeltennis-ster, is Sondag as naaswenner in die eindronde vir vroue op Wimbledon bekroon. Montjane het in dié toernooi geskiedenis gemaak deur die eerste swart Suid-Afrikaanse vrou te word wat ’n trofee by die All England Lawn Tennis Club wen. Die 35-jarige boorling van Seshego in Limpopo het sake in die eindstryd teen die top-gekeurde Diede de Groot van Nederland uitgespook. De Groot het haar ervaring tydens die kragmeting tot haar voordeel benut. Haar kalmte onder druk het verseker dat sy haar derde titel met ’n oorwinning van 6-2, 6-2 kon verseker. Die vyfde gekeurde Mont­jane het die eindstryd gehaal nadat sy Momoko Ohtani van Japan Vrydag geklop het. Sy het Ohtani met 7-6 (7-3)‚ 4-6‚ 6-4 geklop en sodoende die eerste swart vrou van Suid-Afrika geword wat ’n Grand Slam-eindstryd haal. Montjane het die steun van die nasie voor die eindstryd op Wimbledon gehad. Selfs pres. Cyril Ramaphosa het haar sterkte toegewens op die vooraand van haar eerste Grand Slam-eindstryd. “Daardie klein onderbreking tydens Covid het my honger gemaak vir sukses. Jy begin waardeer wat jy het en wat jy op ’n baan soos hierdie kan doen. Ek is dankbaar dat ek die geleentheid gekry het om my land tot die beste van my vermoë te verteenwoordig,” het sy gesê. Saterdag het Montjane en Lucy Shuker van Brittanje die eindstryd in die rolstoel-dubbelspel verloor. Die duo het die game teen Yui Kamiji van Japan en Jordanne Whiley van Brittanje met 6-0, 7-6 verloor. Al het Montjane nie haar eerste Grand Slam-titel ingeoes nie, sal dit baie beteken vir haar loopbaan vorentoe. Nadat sy vroeër vanjaar die halfeindronde by die Australiese én Franse Ope gehaal het, sal haar jongste vertoning by Wimbledon ongetwyfeld haar selfvertroue verhoog voor die Amerikaanse Ope in September. Montjane gaan nou ál haar aandag toespits om Suid-Afrika te verteenwoordig in die Paralimpiese Spele in Tokio, wat van 24 Augustus tot 5 September plaasvind.