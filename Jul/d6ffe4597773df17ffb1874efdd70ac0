Twee mans wat tereg staan vir die onwettige besit van perlemoen ter waarde van R1,4 miljoen, het borgtog van R5 000 elk in die Port Elizabeth-landdroshof gekry. Moses Gqola (33) en Shaakir George (21) sal weer op 27 Julie saam met hul vier medebeskuldigdes in die hof verskyn. Hul medebeskuldigdes, Athenkosi Bidla (25), Eldrich Aylward (45), Justin Killian (25) en Justin Jantjies (30), is op 22 Junie  deur dieselfde hof op borgtog van R5 000 elk vrygelaat. Anelisa Ngcakani, streekwoordvoerder van die nasionale vervolgingsgesag (NVG), sê die ses is van die onwettige besit van perlemoen en die besit van verbode visgereedskap aangekla. George word ook van roekelose bestuur aangekla. Die ses is op 8 Junie in hegtenis geneem ná 'n jaagtog met die polisie agterna deur die strate van Sentraal. Hul VW Caddy het aan die verkeerde kant van Strandstraat in die middestad gery en is uiteindelik deur die polisie voorgekeer. Die polisie het 1 689 eenhede perlemoen sowel as visgereedskap in die voertuig gevind. - Algoa FM