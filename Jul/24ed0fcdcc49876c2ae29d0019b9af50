DIE Stormers het besluit om Juan de Jongh, hul mees ervare speler, op die bank te laat sit vir môre se kragmeting (afskop 18:00) met die Britse en Ierse Leeus in die Cape Town Stadium. Die 33-jarige Springbok-senter het tot dusver in sy loopbaan in 97 games vir die Kaapse franchise uitgedraf. John Dobson, afrigter van die Stormers, het eerder besluit om twee binnesenters, Dan du Plessis en Rikus Pretorius, saam in die middelveld in te span. Dit is nie ideaal nie, want tot dusver het dié twee nog nie as ’n kombinasie vir die Stormers gewerk nie. Dit is ook een van die hoofredes waarom die Stormers se gevaarlike buiteagterspelers Sergeal Petersen, Seabelo Senatla en Edwill van der Merwe nog nie heeltemal tot hul volle potensiaal gespeel het nie. In die nederlaag met 28-30 in die Currie Cup-reeks teen Griekwas het Du Plessis en Pretorius weer nie oortuig nie. Dobson het egter besluit om met hulle teen die gedugte Leeus te volhard. De Jongh sal dus sake van die bank af moet dophou. Warren Gatland, Dobson se eweknie, het besluit om Elliot Daly en Robbie Hen­shaw in die Leeus se middelveld in te span met die kaptein, Stuart Hogg, in die laaste vesting. Hogg vorm ’n gedugte agterste driehoek saam met drieëvrate Josh Adams en Duhan van der Merwe. Ernst van Rhyn gaan die Stormers-span vir die eerste keer aanvoer. Van Rhyn en JD Schickerling is saam op slot. Alun Wyn Jones, die oorspronklike toerkaptein van die Leeus, het ’n merkwaardige terugkeer van ’n skouerbesering gemaak en is op die toeriste se bank ingesluit. Hy kan nog ’n groot impak later in die game maak. Die Stormers se skakelpaar van Godlen Masimla en Tim Swiel gaan in ’n taktiese tweestryd met Ali Price en Marcus Smith gewikkel wees. Dobson het gister in ’n aanlyn konferensie gesê die Westelike Provinsie het 130 jaar gelede vir die eerste keer teen die Britse en Ierse Leeus gespeel. Prestasie “Dit is dus ’n spesiale geleentheid vir ons. As ons goed vaar, sal dit goed wees vir ons selfvertroue. Ons is ten volle bewus van die geskiedenis en gaan alles in ons vermoë doen om hulle ore aan te sit.” Volgens Gatland is die kragmeting met die Stormers ’n finale kans vir sy afrigtingsgroep om die spelers se prestasie te sien voor die aanvang van die toetsreeks. “Vir dié 23 spelers is dit hul laaste geleentheid om aanspraak te maak om ’n plek in die toetsspan,” sê Gatland.