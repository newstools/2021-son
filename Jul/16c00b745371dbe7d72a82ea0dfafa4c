TOE Neil Powell destyds as talentsoeker vir die Springbok-sewesrugbyspan die eerste keer vir Rosko Specman gesien het, het hy geweet hier is iemand wat eendag ’n superster sou word. En nou skyn Specman (32) se ster-gehalte nog helderder. Hy maak môre in Pretoria in die vyftienman-weergawe sy Springbok-debuut teen Georgië. Dis ironies genoeg dieselfde plek waar Powell die eerste keer met Speckmagic (sy bynaam) kennis gemaak het. “Ek kan nog goed onthou... Dit was by die provinsiale sewes op die B-veld by Loftus,” vertel die Blitsbokke se afrigter. “Ek, Marius (Schoeman) en Paul (Treu) – toe nog die Blitsbok-hoofafrigter – het vir Rosko en snaaks genoeg vir Oupa Mohoje daar raakgesien. Die kwaliteit wat ons in Rosko gesien het, was net dié ongelooflike X-faktor. “Elke keer as hy aan die bal gevat het, het hy of self ’n drie gedruk of een vir iemand anders gemaak. “Sy eksplosiwiteit, agility, sy vermoë om gate in enige defensive system te sien en dan die gate te vat, is definitief die kenmerke wat ons gesien het. “Ons kon sien daar is iets anders in hom, ’n dryfkrag in hom, en daai energie wat hy op die veld bring. Dis wat vir ons kwaai uitgestaan en gewys het dat hy ’n superster in sewes sou word.” Al word daar nou al vir jare gepraat oor Specman se kans om vir die Bokke te speel, meen Powell sy insluiting kom op die regte tydstip in die loopbaan van dié boorling van Makhanda. Powell sê: “Rosko speel vir die laaste drie tot vier jaar meer gereeld vyftienman-rugby. Ek voel baie van die spelers wat van sewes kom, moet eers ’n bietjie mature in terme van die fisieke aanslag van die vyftiens voordat hulle supersterre kan word. “Ek dink dit is waar Rosko nou is. Hy is emotionally, mentally en physically ma­ture genoeg om nou op toetsvlak te speel. “As hy dalk vroeër die kans gekry het, sou hy dalk nie heeltemal op een van daai vlakke gereed gewees het nie. Ek dink Rosko is nou op die perfekte plek om die kans te kry en met albei hande aan te gryp.” Vir Powell is dit ook verblydend om te sien hoe meer Blitsbokke na volwaardige Springbokke begin gradueer. Volgens hom kan daar in die toekoms nóg sewessterre in die Bok-span beland. “Dit wys ’n ou is op die regte pad met die afrigting wat ons gee,” meen Powell. “As jy coach­, dan wonder mens soms of jy die regte ding doen. Is dit die regte manier, of is daar meer wat ’n mens kan doen? “Dan kry ’n mens (deur die spelers) die bevestiging dat jy wel op die regte koers is en dat jy die regte beginsels toepas. “Ek dink Rosko is nou op die perfekte plek waar hy moet wees om daai geleentheid te kry en aan te gryp. Ouens wat al op provinsiale vlak gewys het hulle kan daar speel, is Angelo Davids, Kurt-Lee Arends en Stedman Gans. Dan’s daar ook Muller du Plessis, wat ek glo dit gaan maak in vyftiens.”