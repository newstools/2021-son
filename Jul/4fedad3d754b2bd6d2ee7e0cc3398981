Die nasionale beweging Pastors Against Church Closures beskryf die sluiting van plekke vir aanbidding in die lockdown op vlak 4 as "irrasioneel". Die beweging se Wes-Kaapse leiers het Vrydag 'n inligtingsessie in Khayelitsha gehou waar hulle hul steun aan kerke toegesê het wat hul deure môre gaan oopmaak. Die president het laas Sondag aangekondig die land gaan vir 14 dae na 'n aangepaste waarskuwingsvlak 4 skuif waarop alle byeenkomste van 'n politieke, sosiale of kulturele aard verbode is. Die enigste byeenkomste wat tans op vlak 4 toegelaat word, is begrafnisse, wat tot 50 begrafnisgangers beperk is. Apostel Siniko Nxesi sê die regering het aanbidding nou gekriminaliseer en hy behandel die godsdienstige broederskap onregverdig. Nxesi verwys na kerke as geestelike hospitale en sê dis belangrik dat hulle oop bly. "In 'n tyd waarin angs en depressie aan die orde van die dag is, waar mense hul werk verloor, is die kerk die enigste plek van verligting." Nxesi meen dis verkeerd dat mense moet vrees hulle gaan gearresteer word terwyl hulle 'n grondwetlike reg beoefen. "Ons beskou dit as anti-Christelike neigings, want daar is veiligheidsprosedures wat gevolg sal word." Hy sê as hulle tussen die gehoorsaamheid aan die regering en die gehoorsaamheid aan God moet kies, sal hulle laasgenoemde kies. - EWN