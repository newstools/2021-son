VIR die tweede keer in minder as ’n maand is kiosks van Eskom in Eersterivier gevandaliseer. Dit het inwoners van onder meer Dennemere, Kleinvlei en Rosedale weer sonder krag gelaat. Die kragreus is van mening dat 'n sindikaat agter die diefstal en vandalisme van Eskom-toerusting kan sit. Eskom het die afgelope paar weke 'n toename in diefstal en vandalisme ervaar. In ’n verklaring verduidelik Eskom om toerusting met groot skade te herstel of te vervang, beïnvloed die sakebedrywighede soos die herstel van elektrisiteit aan klante. Dit maak dan dat baie vir 'n land tyd sonder krag ook kan sit. Die staatsbeheerde-instelling erken dat hy nie alleen die stryd kan aanpak nie en afhanklik is van die gemeenskap se hulp. Daar word 'n beroep op gemeenskappe gedoen om onwettige kragverbindings; peutery; kabeldiefstal en vandalisme van infrastruktuur aan te meld. Inwoners kan die voorvalle aanmeld deur Eskom se misdaadlyn by 0800 11 27 22 of hul plaaslike polisiestasie te bel. Kliënte wie kragprobleme ervaar word aangeraai om die MyEskom-kliënt-app af te laai. Daarop sal jy 'n verwysingsnommer kry en ook die status van jou versoek kan monitor.