OUDPRES. Jacob Zuma het hom nie aan die polisie oorgegee soos wat sy ondersteuners almal wil wysmaak nie. Volgens ’n polisiewoordvoerder, brig. Vish Naidoo, is Zuma gearresteer deur sy eie VIP-beskermingslede, wat ook cops is. Hy is toe Woensdagaand omstreeks 23:10 na die Estcourt-gevangenis in KwaZulu-Natal ge-escort. Naidoo se uitlating is in teenstelling met die JG Zuma-stigting en die ANC-woordvoerder, Pule Mabe, se vroeëre lofgesange teenoor Zuma wat hom volgens hulle self aan die cops oorgegee het. Naidoo sê in ’n radio-onderhoud: “Die lede van die VIP-eenheid is almal polisiebeamptes. Dit maak nie saak watter polisiebeamptes ons ontplooi om hom in hegtenis te neem nie. “Maar die feit bly staan, hy is deur beamptes van die SAPD gearresteer. En dié polisiebeamptes is almal verantwoordbaar aan die nasionale polisiekommissaris (genl. Khehla Sitole).” Zuma se dogter Duduzile Zuma-Sambudla sê kort ná Zuma se arrestasie haar pa was in “high spirits” terwyl hy na die tronk vervoer is. Sy skryf op haar Twitter-blad: “Het so pas met pres. Zuma gepraat ... Hy sê hy hoop hulle het steeds dieselfde overalls op Robbeneiland. “En ons het hard gelag oor die feit dat hy darem nie dié keer met Afrikaans hoef te sukkel nie. Ons salute jou, dad. Amandla!” Die JG Zuma-stigting het gister ’n persverklaring uitgereik waarin hy sê dat sy dikwels spraaksame woordvoerder, Mzwanele Manyi, nie op Zuma se arrestasie kommentaar gaan lewer nie. “Hy (Manyi) het tyd nodig om op die tragedie te oordink wat so pas gebeur het. “Die beskermheer van die stigting, die agbare pres. Zuma, is sonder ’n verhoor toegesluit,” lees die verklaring. Zuma kan egter ’n vry man wees nadat hy ’n kwart van sy tronkstraf van 15 maande uitgedien het. Isolasie Ronald Lamola, minister van korrektiewe dienste en justisie, het gister aan die media gesê Zuma sal dán al om parool kan aansoek doen. Lamola het bevestig Zuma gaan in ooreenstemming met Covid-19-regulasies vir die volgende 14 dae onder kwarantyn wees. Hy word tans in die hospitaal-afdeling aangehou. Sonlanders het intussen ook hul monde oor die oudprez se arrestasie op ons Facebook-blad uitgespoel. Stefan Maarman skryf: “Gee my maar bewyse dat hy hom gaan oorgee. Dit en hy is in die tronk. Dié is Suid-Afrika. Môre hoor jy weer hy sit in adjunkhoofregter Raymond Zondo se huis regop.” Riaan Malgas wil ook bewyse hê dat Zuma wel agter tralies sit. Malgas sê: “Ek wil eers ’n foto sien of ’n video waar hy in die tronk sy plig doen en sy eie bed opmaak. “Hoekom dan het hy hom in die nag oorgegee? “Het enige joernaliste dit gesien wat julle hier publiseer? Daai jong is landuit vir 15 maande.” Jammer Charmaine Petersen sê mense moet ophou om Zuma jammer te kry. Sy sê: “Hoekom hom jammer kry? Hy het ons mos verkoop. “So, ja, hy het geweet wat hy doen. So, hy moet dieselfde getreat word soos al die ander. Hy is nie spesiaal nie. “Niemand het God jammer gekry toe Hy vir ons gemartel is nie. So, wie is hy? Laat hy voel hoe ons voel wat nou in ’n pandemic lockdown vasgevang is. Wie het dit veroorsaak?”