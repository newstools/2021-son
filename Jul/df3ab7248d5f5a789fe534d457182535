DEVON Petersen se spanmaat by die World Champs of Darts in September sal nie meer môre by die Goodwood-sportklub aangewys kan word nie. Die organiseerder, Nicole Alcock, sê die vlak 4-regulasies het tydelik ’n stokkie gesteek voor die talle aanspraakmakers wat na die skouspel in Duitsland mik. Soos met môre se Durban July, is die wedloop om Petersen te vergesel ook wyd oop. Verskeie spelers het in die laaste ruk hul hand opgesteek as sterk kandidate. Alcock sê as die uitspeelwedstryde nie teen einde Augustus gespeel kan word nie, sal World Darts besluit wie die ander Suid-Afrikaner gaan wees. Vir Kapenaars wat die laaste ruk sterk na vore getree het, is daar geen waarborg om vir Duitsland te kwalifiseer nie omdat sterk teenstand van ander provinsies verwag word. Die Gautenger Mercy Masande word nasionaal hoog aangeslaan en het in die verlede al goed gevaar by die Last Man Standing-toernooi. Dan is daar ook Bradley Pillay en Dean Naudé van Kimberley wat die kaarte deurmekaar kan krap. Dan kom Deon Olivier as lid van ’n sterk OP-groep ook sy vermoë toets. Dat dié die strafste LMS-toernooi in jare gaan wees kan nie betwyfel word nie. Die Kaapse manne sal moet uithaal.