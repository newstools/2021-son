SY HET haar eerste groot TV-rol losgeslaan. Annebell Kohl vertolk ’n hoofrol in die derde seisoen van die kykNET­-reeks Spoorloos: Steynhof. Dié aktrise sê sy het gedink sy gaan sukkel om werk as aktrise te kry toe sy in 2019 aan die Universiteit van die Witwatersrand gegradueer het. Dit was net toe die corona-virus-pandemie begin broei het en dinge vir almal van ons diep en donker was. Dié talentvolle aktrise, wat oorspronklik van De Aar is en later in George gematrikuleer het, vertel sy was onsuksesvol met haar eerste oudisie vir dié reeks. “Ek het aanvanklik gegaan en ’n oudisie gedoen. “Ek het toe nie die rol gekry nie Ek was moedeloos oor ek op daardie tydstip die werk baie nodig gehad het.” Annebell vertel verder dat haar agent haar gebel en gesê het dat sy weer ’n oudisie moet doen. “Ek het toe nee gesê. Ek wou nie weer ’n oudisie doen nie. “Maar in die middel van die nag, die aand voor die oudisies gesluit het, het ek my vriend gevra om my ’n self-tape­ te help maak en ek het dit toe weggestuur.” Sy was verheug toe sy hoor sy het die werk gekry. “Dit was so ’n groot oomblik. Ek het gedink ek gaan nie werk kry nie, veral nie tydens die pandemie nie. Ek is so dankbaar.” Annebell vertel sy vertolk die rol van die baba-oppasser Liena April in Spoorloos: Steynhof. “Liena is dapper. Jissie, as ek moet kyk na al die dinge wat sy doen, dan dink ek by myself ek sal nooit die moed daarvoor hê nie. “My hart bloei vir Liena. Sy gaan deur so baie dinge, maar sy bly dapper.” Die aktrise verduidelik die agtergrond van die reeks. “Daar is ’n groot stryd om grond aan die gang. Die gemeenskap baklei om die grond terug te kry wat regmatig aan hulle behoort. Verdwyn “Liena hardloop weg met die erfgenaam van die grond om haar veilig te hou. Sy doen dit uit desperaatheid. Maar later kom ons agter desperaatheid is die gevaarlikste emosie...” Dié reeks vertel die storie van Adri Erasmus wat as baba verdwyn het op die aand toe haar ouers vermoor is. Ná 15 jaar op soek na antwoorde, beland sy op ’n plaas diep in die Noord-Kaap, waar sy met ope arms verwelkom word. Maar dis gou duidelik nie almal wil hê sy moet die waarheid uitvind nie.