SOWAT 70 ontevrede gemeenskaplede van Capricorn Park naby Muizenberg het Woensdagaand die strate ingevaar om hul ongelukkigheid oor swak dienslewering uit te spreek. AO Joseph Swartbooi, 'n polisiewoordvoerder, sê inwoners het bande in die paaie gebrand en ingange met rotse afgesper. "Geïntegreerde magte is na die gebied gestuur om wet en orde te handhaaf. Ons bevestig dat niemand beserings opgedoen het nie. Die omgewing is stil en die situasie is onder beheer," sê Swartbooi. JP Smith, mayco-lid oor veiligheid en sekuriteit, sê wetstoepassingsowerhede is voortdurende besig om die stad vir enige onluste of plundering te monitor. "Personeel van Stad Kaapstad en die polisie het gisteraand op 'n protesoptog in Vrygrond gereageer. Die protesoptog was in reaksie op die verwydering van strukture wat 'n hofbevel oortree. "Die betogers het toe probeer om dit tot hul voordeel te gebruik en die geleentheid te gebruik om Capricorn Park aan te val, maar hulle is suksesvol deur die polisie, metropolisie en wetstoepassing gekeer."