DIE Suid-Afrikaanse Bankrisiko-inligtingsentrum (Sabric) sê honderde OTM'e is tydens die onlangse onluste in dele van Gauteng en KwaZulu-Natal vernietig. Sabric het kennis geneem van 'n groot aantal inkbevlekte geldnote wat in dié twee provinsies in omloop is. Nischal Mewalall, Sabric se uitvoerende hoof, beklemtoon dat die geldnote geen geldelike waarde het nie. “Mense wat dit gebruik, gaan hulself verdagtes in 'n strafregtelike ondersoek maak,” waarsku hy. Mewalall verduidelik dat geld in OTM'e in spesiale houers geplaas word. Dit word beskerm deur tegnologie wat die geld met 'n groen ink bevlek wanneer iemand dit probeer oopbreek. Mense word gewaarsku om nie die note as betaling te aanvaaar nie. Hulle word ook versoek om die polisie in te lig wanneer iemand in besit daarvan gesien word. Mewallal sê die vernietiging van OTM'e het dit vir bankkliënte bemoeilik om geld en ander finansiële dienste te bekom. – AlgoaFM