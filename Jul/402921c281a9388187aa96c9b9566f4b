JOHN Smith is vol vertroue Suid-Afrika se span van vier roeiers het beslis die vermoë om ’n medalje by die Olimpiese Spele in Tokio te ver­ower. Die 31-jarige roeier spog reeds met twee wêreldtitels en was al vantevore as Olimpiese kampioen gekroon. Hy is steeds honger om die beste in die wêreld te klop. Smith glo dat hy en sy spanmaats, Sandro Torrente, Kyle Schoonbee en Lawrence Brittain, ’n goeie kans staan om met ’n medalje weg te stap. Smith het luidens ’n verklaring van TuksSport gesê: “Ons gaan beslis die underdogs by die Spele wees, met Brittanje en Australië wat as gunstelinge beskou word om met die louere weg te stap. “Die Aussies het net een keer in vyf jaar verloor, terwyl die Britte basies elke keer op die podium was.” Volgens Smith het die SA roeispan kliphard geoefen. Hulle het sedert die laaste Spele sewe dae per week vir 49 weke elke jaar geoefen in die aanloop tot die Spele in Tokio. “Ons het net elke vyfde Sondag gerus en het selfs in die Kerstyd geoefen. “Dit is noodsaaklik om onverbiddelik in jou voorbereiding te wees as jy die beste wil wees. “Jy kan nie bekostig om te laat slaplê nie.” Tokio is die derde keer dat Smith Suid-Afrika by ’n Olimpiese Spele gaan verteenwoordig. In 2012 in Londen was hy lid van die “Oar­some Foursome”. “Om drie keer ’n Olimpiër te wees, is iets besonders en om goud in Londen te wen, was ongelooflik. “Maar destyds was ek nog jonk en naïef. Ek het nie regtig verstaan ??wat dit sou verg om te wen nie. “Ek was baie meer voorbereid op die Spele in Rio in 2016. Ek het gedink ons ??doen als reg. “Op die dag het ek en James Thompson egter nie die uitslag gekry waaroor ons gedroom het nie. “Ons was vierde in die eindstryd. Dit het seergemaak. Aksie “Die doel in Tokio is weer die eerste plek. “Dit is die denkwyse van ’n SA roeier. Ons neem nooit genoeë met middelmatigheid nie,” het hy bygevoeg. Die roeispan gaan Saterdag in aksie wees.