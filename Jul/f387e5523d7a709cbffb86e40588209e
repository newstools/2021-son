DANKSY waaksaamheid en vinnige reaksie van lede van die Weskus se K9-eenheid en Flying Squad, is twee verdagtes vir die besit van byna half 'n miljoen rand se tik,in Saldanha gearresteer. Lede van die K9-eenheid het 'n voertuig op die R27 gewaar en die hulp van die Flying Squad gevra nadat die drywer van die voertuig probeer weg vlug het. Kol. Andre Traut, 'n polisiewoordvoerder verduidelik dat die bestuurder agterna toe 'n pakkie by die venster uitgegooi het. "Die voertuig is in Saldanha afgetrek en na 'n soektog in die gebied waar die pakkie uitgegooi is, is 1 368 kg tik met 'n geskatte straatwaarde van R410 400 ontdek. "Sodra hulle aangekla is,sal die twee verdagtes na verwagting hul hofverskyning, vir die besit van dwelms, maak." In 'n onverwante saak is nog twee verdagtes Dinsdag in hegtenis geneem nadat hulle in die besit van 'n gesteelde Izuzu LDV in Stofland, De Doorns gevind was. Twee speurders van De Doorns wat die gebied patrolleer, het op drie mans afgekom wat die voertuig gestroop het. Traut bevestig dat een van die verdagtes gevlug het, terwyl twee in hegtenis geneem is. "Verdere ondersoek het aan die lig gebring dat die voertuig vroeër vandeesmaand in Harare gesteel is. "Die verdagtes sal ook in die hof verskyn sodra hulle aangekla is. "Die derde verdagte word nog gesoek."