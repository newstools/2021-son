SUID-AFRIKA het twee musieklegendes aan die dood afgestaan. Die legendariese sanger Yoti “Die Griekse Boertjie” Loizos (71) en die musikant Saranti Reeders (60) het voor Covid-19 geswig. Saterdag het die sangeres Amanda Strydom die land wakker gemaak met hartseernuus. “Sy is weg. Vanoggend oorlede. Geliefde Saranti Reeders. Covid. “Sy was vol lig, grappies, superslim en talentvol. My hart gaan uit na haar seun, Cole, en geliefdes,.” Kort ná die aankondiging oor Reeders, het Manie Jackson Sondag die hartverskeurende nuus gedeel oor die heengaan van die bekende sanger Panayoti Loizos. Loizos het in 2020 sy 50ste jaar in die musiekbedryf gevier. Hy het gesterf nadat hy ses uur moes wag vir ’n ambulans om hom na ’n hospitaal in Alberton te neem. “Dit is met groot hartseer dat ek aankondig dat die sanger en my vriend van jare Yoti Loizos op 1 Julie aan Covid-19 oorlede is. “Met ons laaste gesprek twee dae gelede, was hy nog baie positief, maar sy longe was taamlik beskadig.” Herinnering Reeders het agt jaar lank as klankingenieur by die SABC gewerk. Sy was ook ’n sanger, pianis, verwerker en komponis. Sy het ook aan die musiekspelprogram Liriekeraai gewerk. Reeders het die Saranti-musiekskool gestig. Dit staan as ’n herin­nering aan al die wonderlike dinge wat sy in haar lewe bereik het.