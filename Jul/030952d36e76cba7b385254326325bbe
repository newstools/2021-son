GEOFF Makhubo, burgemeester van Johannesburg, is dood nadat hy onlangs weens Covid-19 in die hospitaal opgeneem is. Makhubo het op 20 Junie positief getoets. Die tragiese nuus kom nadat Floyd Brink, waarnemende stadsbestuurder, vroeër vandeesweek hulde gebring het aan die 76 lede wat die Johannesburgse-munisipaliteit weens Covid-19 verloor het. "Die 76 amptenare was ma's, pa's, susters, broers, ouma's en oupa's vir 'n groot aantal families. "Hulle was kollegas wat ook 'n sleutelrol gespeel het om te versker dat dienslewering aan ons inwoners versnel word. Hulle was nie net getalle nie." Brink het gesê die sterftes van kollegas en raadslede beteken die munisipaliteit het institusionele geheue verloor. "Dis nie net iets wat oornag opgebou kan word nie. Dit neem jare om te verkry en te deel. Hulle het in die loopgrawe gesterf en ons moet die aflosstok optel en die lewens van ons inwoners betekenisvol transformeer." Die waarnemende burgemeester en burgemeesterskomiteelid vir gesondheid en maatskaplike ontwikkeling, Eunice Mgcina, het die stad se medelye aan Makhubo se vrou, dogters, ma, res van die familie en vriende betuig."Ons het gehoop die burgemeester sou die virus oorwin en terugkeer werk toe waar hy die stad sal lei. Ongelukkig is dit nie wat gebeur nie."Volgens die waarnemende burgemeester sal die kantoor van die Mayor en die speaker later verdere besonderhede aankondig.