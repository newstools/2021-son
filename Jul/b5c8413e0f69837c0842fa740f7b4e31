INWONERS van Langa wat langs en op die sentrale lyn bly, het laas gehoor hulle moet Stellenbosch toe trek. Dinsdag het Prasa se CEO, Zolani Matthews, verslag gedoen van sy eerste 100 dae in sy nuwe werk en die vordering van Prasa. Duisende mense bly op en langs die spoorlyn van die sentrale lyn wat verby Langa, Bonteheuwel en ander buurte loop. Prasa het gesê onderhandelinge is aan die gang om die mense van die lyne af te kry sodat die treine weer een of ander tyd kan loop. Prasa het ’n uitsettingsbevel gekry om die mense te verwyder en die saak kom weer op 27 Julie in die Wes-Kaapse hooggeregshof voor. Son het gister in Langa gaan kyk hoe dit lyk. Etlike nuwe sement-sleepers is reeds ingesit. Mlondolozi Magqabi, sekretaris van die Siya­hlala-gemeenskap in Langa, sê hulle het ’n paar maande terug rumours gehoor dat hulle Stellenbosch toe moet gaan. “Ons het ’n lawyer wat met die saak werk en hy hou ons op hoogte van wat aangaan. “Ons wil nie Stellenbosch toe gaan nie. Alles wat ons nodig het, is naby ons. Hier is skole, ’n kliniek en polisiestasie. Dit is alles loopafstand van ons af. “Hier is baie mense wat werkloos is en as ons moet trek, gaan dit baie moeiliker wees.” Angus McKenzie, raadslid van Bonteheuwel en voorsitter van die subraad, sê hulle is bewus van mense wat daar op die sentrale lyn bly. “Maar ons is ook bewus daarvan dat beloftes gemaak is dat die mense van die lyn verwyder sal word. Pleidooi “ ’n Paar maande terug het hulle (Prasa) ’n hofbevel gekry om die mense te verwyder. Solank die mense op die lyn bly, kan die treine nie loop nie. “Dit is ’n groot incon­venience vir die mense van Bonteheuwel en ander inwoners wat die lyn gebruik.” McKenzie sê sy pleidooi aan Prasa is om die hofbevel te gebruik wat hy verkry het. “Prasa het baie stukke grond in Kaapstad waar hulle die mense heen kan vat. “Maak die lyne oop sodat die mense wat daardie lyn gebruik, ’n bekostigbare manier het om van openbare vervoer gebruik te maak.”