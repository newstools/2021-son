Die Suid-Afrikaanse Gesondheidsproduktebeheerraad (Sahpra) het die gebruik van China se Sinovac-entstof, bekend as Coronavac, goedgekeur onderhewig aan sekere voorwaardes. Van die voorwaardes wat Sahpra Saterdagoggend bekend gemaak het, is dat die aansoeker die finale uitslae van lopende kliniese studies moet indien. Coronavac sal nou by die lys van goedgekeurde entstowwe gevoeg word wat in die land in gebruik is om die pandemie te beveg. Covid-19 het tot dusver in Suid-Afrika meer as 60 000 lewens geëis. Meer as 3 miljoen mense is al teen Covid-19 geënt. Dit behels bejaardes ouer as 60 jaar, werkers op die frontlinie en onderwysers. Registrasie is nou geopen vir diegene wat ouer as 50 jaar is. Die EFF het daarop aangedring dat die Chinese entstof goedgekeur moet word vir gebruik in Suid-Afrika. Dié party het onder skoot gekom omdat hy 'n optog met talle ondersteuners na Sahpra se kantore gehou het, ondanks waarskuwings van die regering teen groot byeenkomste terwyl die land 'n genadelose derde golf van Covid-19-infeksies trotseer. -Jacaranda FM 