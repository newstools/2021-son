DIE saak teen ’n Gautengse vrou en man wat tereg staan op drie klagte van bedrog, kon nie Maandag in die Oudtshoorn streekhof voortgesit word nie. Die man, wat op borgtog is, kon nie vanaf Johannesburg na Oudtshoorn reis nie. Nomvula Ziqubu (60), van Orlando-Wes, en Webster Ndlovu, van Johannesburg, word daarvan aangekla dat hulle in Oktober 2019 by drie geleenthede in Beaufort-Wes en Oudtshoorn bedrae­ van onderskeidelik R80 000, R18 000 en R85 000 uit die Absa-bankrekening van Francina Moeketsi en/of Ashwell Johnson wou onttrek. Ziqubu het glo voorgegee dat sy Moeketsi is. Streeklanddros Sylvia Mandla het haar kommer oor Ndlovu se afwesigheid uitgespreek. Weens die lockdown mag niemand uit Gauteng reis vir ontspanning nie, maar Mandla sê dat ’n hofsaak beslis nie ontspanning is nie. ’n Lasbrief is nietemin op versoek van Ndlovu se regsverteenwoordiger gemagtig. Ndlovu se borgtog van R5 000 is voorlopig aan die staat verbeurd verklaar. Die saak is tot 28 September uitgestel. Ziqubu bly in aanhouding.