DUISENDE pendelaars wat in die Strand, Gordonsbaai en Sir Lowry’s Pass van taxi-vervoer afhanklik is, was gister gestrand toe taxi-geweld uitgebreek het. Volgens van die taxi-eienaars van die Strand en Sir Lowry’s Pass wat anoniem wil bly, het taxi-bestuurders van Lwandle en Nomzamo wat aan die verenigings Cata en Codeta behoort, hul drywers gedreig om nie mense te vervoer nie. Die bestuurders van ’n taxi-eienaar van Sir Lowry’s Pass is met die dood gedreig en van hulle is met vuurwapens gedreig om hulle besigheid te staak. Van die Strand se bestuurders wat aan die Rusthof- Taxi-vereniging behoort, sê verskeie van hul minibusse is met klippe gegooi terwyl hulle mense vervoer het. Van dié bestuurders is ook met vuurwapens gedreig en hul geld is afgevat. Die Strand se bestuurders het hul misnoeë te kenne gegee deur die hoofpad, Broadlands-weg, te beset. Van die taxi-bestuurders sê hulle vrees vir hul lewe. Verswakte Pendelaars met wie Son gepraat het, sê hulle is nou gatvol vir die taxi’s. ’n Verpleegster (60) sê sy en haar kollegas wat by ’n ouetehuis werk en verswakte bejaardes versorg, kon nie gaan werk nie. Die vrou sê dit het tyd geword dat die taxi’s met ’n ander vorm van transport vervang moet word. Kapt. FC van Wyk, ’n polisiewoordvoerder, sê daar was ’n voorval van taxi-geweld in Hoofweg, Strand. Hy sê ’n saak van kwaadwillige saakbeskadiging en intimidasie word ondersoek. Son het ook betroubaar verneem dat die polisie ’n man met ’n vuurwapen in sy besit gearresteer het. Francina Lukas, voorsitter van die Khayelitsha-polisieforum, sê sy is tans besig om alle rolspelers byeen te kry om die situasie aan te spreek. Intussen sirkuleer ’n video van ’n Uber-drywer wat in Eersterivier aangerand en beroof word.