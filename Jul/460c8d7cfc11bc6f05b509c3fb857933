OUDPRES. Jacob Zuma gaan vir eers nie tronk toe nie. Hy het die konstitusionele hof gevra om sy gevangenisstraf van 15 maande te "heroorweeg" omdat hy onder meer gesondheidsprobleme ervaar. Zuma het die dokumente Vrydag ingedien voor Sondag se sperdatum om homself aan 'n polisiekantoor in Nkandla of Johannesburg oor te gee omdat hy daar huise het. In reaksie op die dokumente het die hoogste hof in die land ingestem om sy argument op 12 Julie aan te hoor. Die 15 maande tronkstraf sal tot dan vir eers nie uitgevoer word nie. Zuma is deur die apex-hof skuldig bevind aan minagting van 'n hofuitspraak nadat hy nie by die Zondo-kommissie van ondersoek na staatskaping opgedaag het nie. In 'n beëdigde verklaring wat 34 bladsye beslaan, het Zuma die land se hoogste hof gevra om "te herevalueer of dit binne die Grondwet opgetree het of, verkeerdelik,  buite die magte wat die Grondwet aan die hof verleen". In die sterk bewoorde hofstukke deel hy die land se mees senior regters mee hy wil wel nie simpatie van hulle hê nie, maar hy vra dat hulle sy aansoek om herroeping beoordeel "met 'n gevoel van regverdigheid en onpartydigheid". Zuma het die hof meegedeel hy is 'n 79-jarige man wat aan 'n mediese toestand ly wat aanhoudende en intense behandeling en aandag vereis. - EWN