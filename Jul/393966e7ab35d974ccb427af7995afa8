VAN cleaner tot nurse. “My hart is op die plek waar dit altyd wou wees ... in die hospitaal, waar ek mense kan help.” Só juig Fatima Kelly (32), wat in Mitchells Plain grootgeword het. Kelly is ’n bewys daarvan dat jy enige iets kan doen waarop jy jou hart sit. Sy woon tans in Wood­stock en vertel dat haar sukses gevolg het ná ’n harde tyd in haar lewe. “Ek wou nog altyd in die gesondheidsdiens wees om mense te help, maar ek het ’n vrees vir bloed gehad. “Maar toe my niggie afsterf, het ek dit my plig gemaak om ’n beter lewe te maak. Nie net vir myself nie, maar ook vir my kind.” Kelly se niggie Ayesha Kelly (10) het haar lewe in Desember 2019 in die bendes se kruisvuur verloor. Kleine Ayesha was op pad na ’n huiswinkel net meters weg van haar huis in Tafelsig, Mitchells Plain, toe die skote begin klap het. Die leerder van Tafelsig Primêr is in die rug getref en het later op die toneel beswyk. Kelly sê toe dít gebeur, het haar hele lewe verander. “Ek onthou hoe Ayesha altyd met poppe gespeel het, so asof sy ’n dokter is. Sy was so jonk en kon nie eens haar droom uitleef nie. “En hier is ek, ’n cleaner vandat ek in gr. 10 uitgedrop het en wat dieselfde wou doen, maar ek kon nie omdat ek bang was vir bloed.” En toe maak Kelly die change. Sy vertel dinge was nie vir haar maklik nie. “Ek het nie geld gehad nie, maar het ’n plan gemaak om ’n kursus te doen. “Dit het harde werk gevat en lang aande se studeer, maar alles was die moeite werd.” Toe Kelly twee weke ge­lede haar uitslag terugkry, was sy oorstelp. Sy vertel met trane in haar oë: “96%. Ek het met 96% geslaag en ek moet nog baie groei en leer.” Sy sê wat haar hart nog gelukkiger maak, is dat sy die cleaner-klere vir haar droom- verpleegsters­uniform kon verruil. “Dis alles vir Ayesha en my kind – om hom uit die Plain te kry. “Ek wil nie hê hy moet dieselfde as ek deurmaak nie. “Ek wil nie hê hy moet dink dat hy nie sy drome kan bereik nie. En ek wil beslis nie hê dat hy op die hoeke moet staan nie.” Haar boodskap van hoop aan die jeug is: “Enigiets is moontlik as jy jou hart op dit sit. “Change daai mindset van drugs en gangsterism en dat dít die way is om te gaan. “Jý kan dit ook in die lewe maak, maak nie saak waarvandaan jy kom nie. “Moenie toelaat dat jou vrese jou agterhou nie. Moet ook nie wag totdat iets slegs gebeur voordat jy die lig sien nie.” Kelly sê haar droom is om ’n hospitaalsuster te word, maar sy makeer nog finansiële hulp. “Help asseblief om my drome nog te laat groei, sodat ek mense kan help.” Haar kontaknommer vir donasies is 078 989 4021.