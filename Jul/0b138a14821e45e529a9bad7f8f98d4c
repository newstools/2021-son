OUDPRES. Jacob Zuma se supporters gaan nie met hul optrede wegkom nie. Só beloof die minister van polisie, Bheki Cele, nadat duisende Zuma-ondersteuners die afgelope naweek buitekant sy woning in Nkandla byeengekom het. Dit was in oortreding van die vlak 4-inperkingsregulasies, wat alle byeenkomste, behalwe begrafnisse en verassings, verbied. Cele sê die feit dat daar geen arrestasies­ in Nkandla gedoen is nie, beteken nie Zuma se supporters het daarmee weggekom nie. Volgens hom werk die polisie tans met TV-kanale om die kwaaddoeners te identifiseer en te arresteer. Cele noem die polisie het nie onmiddellik Sondag in Nkandla reageer nie, want hulle wou nie ’n herhaling van die destydse Marikana-slagting hê nie. Die minister van menslike nedersettings, water en sanitasie, Lindiwe Sisulu, sê egter die Zuma-ondersteuners het niks verkeerd gedoen nie. Sisulu het Maandagoggend in ’n radio-onderhoud gesê die polisie het “goeie werk gedoen” om te verseker dat die mense by Nkandla die lockdown-regulasies nakom. Haar uitlating kom ten spyte daarvan dat hordes mense daar nie maskers gedra of sosiale afstand gehandhaaf het nie. Sy sê: “Ek wil net sê ek stem nie saam met mense wat sê die aangeleentheid (Sondag) was teen die lockdown-reëls en -regulasies nie. Intussen sê brig. Vish Naidoo, ’n polisiewoordvoerder, dat polisieversterking in KwaZulu-Natal ontplooi is. “Inwoners word herinner die land is steeds onder aangepaste vlak 4-lockdown.” Hy waarsku dat enigeen wat die lockdown-regulasies oortree, in hegtenis geneem en vervolg sal word. Lees volledige artikel in Son Koerant