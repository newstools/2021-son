KASPER Hjulmand, manager van Denemarke, beskryf dié span se opgang in die Euro 2020-toernooi as “magical.” Denemarke het die Tsjeggiese Republiek Saterdag in die kwarteindronde met 2-1 geklop. Doele in die eerste 45 minute deur Thomas Delaney en Kasper Dolberg was genoeg om die Dene die oorhand te gee. Hjulmand se span kom nou op Wembley in die halfeindronde teen Engeland te staan. Die Dene moes in die tweede helfte omtrént walgooi om die Tsjeggiese masjien uit te hou. Die doelevraat Patrik Schick het sy span terug in die prentjie gebring toe hy Kasper Schmeichel, doelwagter van Denemarke, geklop het. Schick is nou gelyk met Cristiano Ronaldo van Portugal in die wedloop om die Golden Boot-toekenning. Middelskakel Denemarke, wat die toernooi in 1992 gewen het, het van krag tot krag gegaan sedert die trauma van hul openingswedstryd. Die middelskakel Chris­tian Eriksen het op die veld in duie gestort nadat hy hartprobleme ondervind het. Volgens Hjulmand is dít wat die span se prestasie selfs meer merkwaardig maak. “Dit is magical,” het hy verduidelik. “Die eerste ding wat ek vir die spelers gewys het toe ons mekaar ontmoet het, was ’n foto van Wembley toe ons in die herfs daar was. “Ek het gesê dat ons gaan terugkeer. Dit was asof ons in ’n Deense stadion speel omdat ons toegewyde fans ons kom ondersteun het. – AP