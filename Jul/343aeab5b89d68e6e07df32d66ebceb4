VAN die land se beste dramaturge, akteurs en regisseurs neem deel aan Stemme. ’n sinergieprojek tussen LitNet, NATi, die Suidoosterfees en die KKNK. Stemme is ’n reeks van 10 kort, kragtige monoloë waarvan verfilmde weergawes en tekste weekliks van 13 Julie op LitNet uitgereik sal word. Dramaturge is uitgenooi om monoloë vir die projek te skryf, waarna die Suidoosterfees en die KKNK van die talentvolste akteurs en regisseurs aan boord gekry het om die monoloë op te voer en te verfilm. Die 10 skrywers sluit gevestigde en bekroonde dramaturge in soos Breyten Breytenbach, Ingrid Winterbach, Saartjie Botha, Rafiek Mammon en Nicola Hanekom, vanjaar se Hertzogpryswenner vir drama. Vyf skrywers is produkte van die NATi Jong Sterre-projek: Carlo Daniels, Stephren Saayman, Dianne Albertze, Veronique Jephtas en Andrico Goosen. Marthinus Basson, Lee-Ann van Rooi, Andrew Buckland, Fred Abrahamse, Saayman, Thembela Madliki en Nicole Holm het as regisseurs die leisels geneem. Weergawes Die volgende akteurs tree in die monoloë op: Antoinette Kellermann, Albert Pretorius, Khadija Heeger, Tinarie van Wyk Loots, Geon Nel, Eldon van der Merwe, Hein Poole, Ivan Abrahams, Liandé Valentyn en Daniels.