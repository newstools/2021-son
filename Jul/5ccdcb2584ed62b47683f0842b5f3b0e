DIE Bellville-taxistaanplek, een van die besigste ranks in die Wes-Kaap, was gisteroggend verlate nadat Codeta en Cata hul dienste opgeskort het. Ook in die middestad was taxi’s skaars te sien. Duisende pendelaars wat van die taxi’s gebruik maak, was gestrand en moes gister in die gietende reën van alternatiewe vervoer gebruik maak. Dit kom in die lig van die onlangse skietery en voortslepende taxigeweld wat die laaste paar maande in die provinsie heers. Talle taxi-drywers is al doodgeskiet. Die afgelope jaar is daar in dié plofbare bedryf al 71 mense in die voortslepende geweld dood en 33 mense is beseer. Sophia Olivier (63) van Ravensmead moes gistermiddag bus vat huis toe oor daar nie taxi’s by die Bellville rank beskikbaar was nie. Olivier sê: “Ek het gisteroggend vanaf 14de Laan tot by De la Rey-pad geloop vir ’n taxi Tygerberg-hospitaal toe. Gelukkig “Ek het nou weer taxi vanaf die hospitaal gekry, maar daar was nie taxi’s in Bellville nie. Ek moet nou maar ’n bus huis toe vat.” Volgens Roxanne September van Eersterivier was sy gelukkig om gisteroggend ’n taxi vanuit Eersterivier na Bellville te kry. Sy het daarna bus gevat om by haar werk uit te kom. September, wat gereeld taxi ry, moes egter gistermiddag weer bus vat om by die huis te kom. By Voortrekkerweg in Parow het die taxi’s van die Santaco-vereniging wel gery en pendelaars van Elsies­rivier en Bishop Lavis kon van hul dienste gebruik maak. Daylin Mitchell, die Wes-Kaapse minister van vervoer en openbare werke, het gister met die taxiverenigings Codeta en Cata oor die taxi-skietery ver­gader. Ná die vergadering het Mitchell in ’n verklaring gesê Cata en Codeta het hulle daartoe verbind om van vandag af hul dienste te hervat. Die verenigings het ook onderneem om ’n vredesooreenkoms te onderteken om lewens en lewensmiddele te beskerm. Hulle wil hierdeur bewys hulle is verbind tot vreed­same onderhandeling en ’n veilige en betroubare vervoerstelsel. Luidens die verklaring gaan dié twee taxi-verenigings met hul constituencies en leierskap aan tydelike opsies werk om die issue van taxi-roetes in die Paarl op te los. Dít terwyl die arbitrasieproses hieroor reeds aan die gang is. Mitchell het belowe dat die arbitrasieproses bespoedig sal word. Cata en Codeta het hulle tot ’n onmiddellike ceasefire verbind en belowe om alle vorms van geweld en de­stabilisasie te staak. Die regering het administratiewe en regulatoriese sanksies in plek gestel totdat vrede en stabiliteit deur die twee taxiverenigings bewerkstellig is. Moordenaars Die verklaring lui verder dat die spesiale regulatoriese program wat deur die Stad Kaapstad gefasiliteer word, op ys gesit word totdat daar vrede is. Mitchell het bygevoeg die moordenaars en misdadigers moet teregstaan. Hy het die polisie en ander wetstoepassingsowerhede gevra om die taxi-geweld deeglik te ondersoek.