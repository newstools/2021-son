ARDIE Savea se terugkeer na die All Blacks-span op oopkantflank dui daarop dat dié span se kaptein, Sam Cane, dalk nie gou ’n terugkeer na toetsrugby gaan maak nie. Nieu-Seeland kom Saterdag 09:00 in Hamilton teen Fidji te staan (SuperSport-kanaal 211). Ian Foster (coach) het weer, soos met die eerste toets teen Fidji in Dunedin, grootskaalse veranderinge aan sy 23-tal gemaak. Savea, wat laas week se toets en die vorige week s’n teen Tonga misgeloop het, gaan in sy 50ste toets vir die All Blacks in die FMG Stadium uitdraf. Anton Lienert-Brown, wat eweneens die eerste twee toetse uitgesit het, gaan ook sy 50ste vir die All Blacks vol maak. Albei spelers het van beserings herstel. Savea het in 2019 laas die nr. 7-trui vir die All Blacks gedra. Dit was toe Engeland die Kiwi’s in die halfeindronde van die Wêreldbekertoernooi uitgeskakel het. Sedertdien is Savea as eerste keuse op agtsteman beskou, maar Cane se langtermynbesering beteken nou Savea gaan weereens in sy spesialis-posisie uitdraf. Betrokke Foster het vroeër dié week aangedui Cane gaan dalk nog ’n groot deel van die All Blacks se seisoen misloop. Dit sluit in die Bledisloe Cup-toetse teen Australië en Rugby Championship-ontmoetings met Suid-Afrika en Argentinië. “Op die oomblik kan ek nie sien hoedat hy in die Rugby Championship betrokke gaan wees nie. “En as hy teen die einde beskikbaar gaan raak, is daar die kans om hom eerder in die NPC (provinsiale rugby) wedstryde te laat speel,” het Foster gesê.