NIKS minder as ’n plek in die Euro 2020-eindstryd sal vir Engeland goed genoeg wees nie. Só het die span se manager, Gareth Southgate, gesê nadat Engeland die Oekraïne Saterdag in die kwarteindronde met ’n kliniese vertoning met 4-0 verniel het. Doele deur Harry Kane (2), Harry Maguire en Jordan Henderson het die Three Lions gehelp om hul plek in die halfeindronde te bespreek. Southgate-hulle se sukses in Rome beteken dat die span sy aanloop tot 2018 se Wêreldbeker-halfeindronde in Rusland en sy vertoning in die Nations League in 2019 geëwenaar het. “Dit is fantasties,” het Southgate gesê. “Dit moet alles nog insink, want dit beteken nou ons het in drie jaar drie halfeindstryde gehaal. Maar ons wil nou twee stappe verder gaan,” het die Engelse baas bygevoeg. Engeland kom nou Woensdag op Wembley in die halfeindronde teen Denemarke te staan. Die wenner van dié stryd kom in die eindstryd te staan teen die wenner van môre se ander halfeind, ook op Wembley, tussen Spanje en Italië. Dit is ook die derde keer dat die Engelse span die halfeindronde van ’n Europese toernooi haal. Engeland het dit ook in 1968 en 1996 reggekry. Die oorwinning oor Oekraïne was ook Engeland se grootste sege in ’n Europese kam­pioenskapswedstryd. Dit was ook die span se grootste oorwinning ooit in ’n uitklopstryd van ’n groot toernooi. Dít volg ná die aansienlike en emosionele 0orwinning oor Duitsland in die ronde van 16 waar hulle die spoke van 1996 begrawe het. Briljant “Dit is fantasties vir ons land – ’n halfeindstryd op Wembley,” het Southgate gesê. “Almal kan regtig daarna uitsien. Dit is briljant. Ek weet wat nou by die huise gaan gebeur. “Dis fantasties om almal op ’n Saterdagaand met ’n bier in die hand te sien. Hulle moet dit geniet. Dit was ’n lang jaar vir almal. Ek’s bly dat ons ver­tonings vreugde bring.” – AP