’N WERK gee ’n man waardigheid en ’n sense of belonging. Dit is wat ’n oud-gevangene, Jonathan Pretorius (34), van Bergsig in Calitzdorp, weer op die straight en narrow het. Maar dit was die barmhartige Samaritaan Jakob Willemse wat die potensiaal in dié jong man gesien het. En vandag, twee maande later, is hy steeds skoon en op die regte pad. Pretorius vertel: “Ek is die pa van twee en het ’n vrou na wie ek moes omsien. Toe raak ek involved met drugs smokkel. “Maar dis net die groot merts wat score uit die runners soos ek. “En toe mang ek en my gesin sit sonder iemand wat kos op die tafel gesit het.” Werkie Willemse vertel dat hy besluit het om Jonathan onder sy vlerk te neem toe hy gevang is. “Ek self het dit nie breed nie, maar het toe besluit om hom ’n werkie te gee. Hy werk hier op my jaart en is eintlik ’n goeie tuinman, maar ook ’n handyman. “Ek kon sien hoe hy van dag een af gegroei het as ’n nuwe mens. Hy is met als tevrede en kan saans ietsie koop om te eet ná ’n dag se werk.” Pretorius sê: “Ek het diepe berou in die tronk gekry en gaan alles in my vermoë doen om vas te staan op die regte pad. “My kinders baat reeds daarby, al is dit min.” Willemse voel dat die gemeenskap ’n groter rol kan speel in die herintegrasie van gevangenes in die samelewing. “Só kan nog mense byvoorbeeld van Jonathan se dienste gebruik maak. Hulle kan deur my werk as hulle wil.”