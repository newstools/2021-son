MET net 2 oorwinnings in 10 toetse vir Dave Rennie se Australiese rugbyspan, word die lang messe reeds geslyp vir sy ontslag as coach­. Dié wenner van twee Superrugbytitels met die Chiefs moet môre met ’n plan vorendag kom vir sy Wallabies om ’n toetsreeks teen Frankryk te wen. Die reeks staan nou gelyk op 1-1 nadat die besoekende Les Bleus Dinsdag se tweede toets in Melbourne met 28-26 gewen het. Die derde toets word in Brisbane beslis en skop 11:50 op SuperSport-kanaal 211 af. Die Wallabies het die eerste toets, ook in Brisbane, met 23-21 gewen om aan Rennie sy tweede wen in beheer van dié span te gee. Verneder Sy eerste seisoen was ietwat van ’n nagmerrie, met verlede jaar se een gelykop uitslag en een sege oor die All Blacks die enigste hoogtepunte. Die Wallabies se twee toetse as deel van die Drienasies teen Argentinië het ook gelykop uitslae opgelewer. Die All Blacks het die Wallabies ook in twee Bledisloe Cup-wedstryde verneder deur met 43-5 en 27-7 te wen. Rugbyskrywers en ondersteuners in Australië het reeds begin vergelykings tref tussen Rennie se Wallabies en dié van sy voorganger, Michael Cheika. Volgens hulle het niks nog verbeter nie. Rennie het erken sy span het ernstige tekortkominge met taktiese skopwerk. Op die verdediging sukkel die Aussies ook kwaai en miskien moet hulle na ’n video van Woensdag se Suid-Afrika A game teen die Britse en Ierse Leeus kyk om te sien hoe ’n mens iemand ordentlik plat duik.