NIEU-SEELANDERS het seker in hul koffie gestik toe hulle lees hoe een van hul legendariese All Blacks verskonings vir die Australiese rugbyspan maak. Die Wallabies was die afgelope week in Brisbane vrek gelukkig om die eerste toets teen ’n baie onervare Franse span met 23-20 te wen. Die besoekers het tot net voor die einde die hef in die hand gehad, toe ’n oordeelsfout daartoe gelei het dat die Wallabies een laaste aanval loods. Net ’n strafdoel in beseringstyd het die Wallabies se bas gered. Dié spanne kom môre weer teen mekaar te staan, met die verwagting dat Frankryk ’n sterker span in die veld gaan stoot. Die media en ondersteuners van die Wallabies het egter vroeg die messe uitgehaal om verdere gate in Dave Rennie (coach) se span se vertoning te steek. Andrew Mehrtens, oud-All Black-losskakel, meen die Wallabies verdien lof. Hy skryf in sy rubriek vir die Sydney Morning Herald: “Ek wil net almal herinner waarom dit nie maklik is om Frankryk te klop nie. Ons kan nie daarna kyk deur die lens van ’n sege oor ’n B-span nie. “Frankryk is gelaai met talent. Hulle is wêreldklas, maak nie saak wie hulle in die veld stoot nie. “Australië het vyf beroepspanne in Superrugby. Benewens Frankryk se Top 14-kompetisie het hulle 16 beroepspanne in hul Pro D2-kompetisie. Dit is 30 beroepspanne om spelers uit te kies.”