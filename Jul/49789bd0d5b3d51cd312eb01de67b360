’N NAWEEK vol onrus, protes, brandende tyres en selfs brandende lorries het gevolg nadat oudpres. Jacob Zuma laat verlede week toegesluit is. Die eerste van die protesaksies teen sy gevangenisstraf het in KwaZulu-Natal begin en sedertdien na Gauteng oorgespoel. Ondersteuners in KwaZulu-Natal het paaie versper, vragmotors aan die brand steek en klippe na verbygaande motoriste gegooi. Die skade in Kwa­Zulu-Natal alleen het gister luidens berigte op R100 miljoen te staan gekom. Sedert Saterdagoggend is 25 vragmotors aan die brand gesteek nadat die betogings Vrydag begin het. Opruiming- en herstelwerk het intussen in die omgewing van Mooi Plaza begin en die besige N3 se suidelike bane is weer vir verkeer oopgestel. Uitgebreide backlogs en vertragings was die gevolg hiervan. Opruiming met wetstoepassers wat orde handhaaf, het die grootste deel van Saterdag in beslag geneem. Gister was die situasie steeds gespanne, ook in dele van Johannesburg, waar sporadiese voorvalle van gewelddadige betogings en plundery opgevlam het. In Gauteng het ’n man sy lewe in die protesaksies verloor. Die polisie het bevestig meer cops is ontplooi na die Mai Mai Hostel in Johannesburg. Die cops is ook slaggereed vir Zuma se aansoek vandag in die konstitusionele hof om sy uitspraak ter­syde te stel. Die waarnemende polisiekommissaris in Gauteng, Tommy Mthombeni, sê gebiede wat veral fyn dopgehou word, sluit in Malvern, Jeppestown, Denver, Wynberg, Alexandra en die Johannesburgse middestad. Intussen het die nasionale gesamentlike operasionele en intelligensiestruktuur in ’n verklaring gesê 62 verdagtes is gearresteer. Dit het voortgevloei uit opportunistiese misdadigheid te midde van betogings en geweld dié naweek in KwaZulu-Natal en Gauteng, lees die verklaring. Die polisie in Gauteng en KwaZulu-Natal werk nou saam met hul onderskeie plaaslike metropolisie­departemente en het sigbaarheid verhoog. Die polisie in Gauteng het Saterdagaand saam met die JMPD gewerk toe sporadiese voorvalle van plundery by ondernemings en die versperring van paaie voorgekom het. In Jeppe en Alexandria is 25 verdagtes gearresteer. Die Vrystaat en Mpumalanga word vir soortgelyke voorvalle gemonitor.