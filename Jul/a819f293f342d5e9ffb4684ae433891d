SHARON Khan, die merkwaardigste vrou in die geskiedenis van darts in Suid-Afrika, het as administrateur plaaslik en internasionaal ’n hoë standaard gestel wat nie maklik geëwenaar sal word nie. Sy kan dus tereg as die “Mev. Darts” van SA veerpyltjies beskou word. Khan, van Schaapkraal in Philippi, het in 1992 as speler by die sport betrokke geraak en daarna diep spore getrap deur in feitlik elke moontlike posisie te dien. Haar eerste pos as administrateur was as sekretaris van die Peninsula Darts Association. Sy is kort daarna tot die uitvoerende bestuur van die SA Ladies Darts Association (Salda) verkies – ’n posisie wat sy drie jaar lank beklee het. Nadat Salda ontbind het, het sy twee jaar lank as uitvoerende bestuurslid van Darts SA gedien. Dis toe dat Khan vir vier jaar die koördineerder van vrouetoernooie geword het. Sy is daarna as toernooi-direkteur aangestel tot met haar aftrede weens gesondheidsprobleme in 2010. Khan is steeds die enigste vrouedirekteur in die geskiedenis van Darts SA wat 1 000 spelers van verskeie provinsies en distrikte oor ’n periode van een week moes hanteer. Khan is baie beskeie oor haar prestasies en sê as sy haar lewe kan oorhê, sou sy vir die liefde van die sport presies dieselfde doen. Sy was ook vanaf 1994 tot 2010 elke jaar ’n span­bestuurder van die nasio­nale vrouespan na onder meer Maleisië, Australië en Singapoer. Khan was oor baie jare, benewens die SA vrouespan, ook in beheer van die SA o. 13-meisie- en o. 18-jeugspan na Botswana, Eswatini, Lesotho, Namibië asook Malawi. Ongelukkig is Khan nooit vir haar dienste met ’n Staatspresidentstoekenning vereer nie.