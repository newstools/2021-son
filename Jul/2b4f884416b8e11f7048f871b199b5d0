AARON Smith verdien die kans om die All Blacks-rugbyspan te lei. Só sê Ian Foster, afrigter van die Nieu-Seelandse span, wat môre in Dun­edin se Forsyth Barr-stadion teen Fidji te staan kom. Dié kragmeting skop 09:00 af en is regstreeks live op die SuperSport-kanale 201 en 211 te sien. Asof die noodlot dit so wou hê, sal die skrumskakel Smith op sy tradisionele tuisveld die eerste keer die All Blacks aanvoer. Hy speel Superrugby vir die Highlanders, wat in Dunedin gesetel is. Dit sal ook Smith se 98ste toets wees. Die span verskil egter hemelsbreed van die een wat Tonga laas week in Auckland met 102-0 oorrompel het. Oor Smith se kapteinskap het Foster gesê: “Hy verdien dit. Hy is ’n lid van ons leiersgroep. Gevaar “Smith het ontwikkel in iemand wat ’n uitstekende voorbereider vir ’n toets is. Ek dink dit gaan hier daaroor om hom so ’n bietjie te vergoed. “Ons het sy werk as leier by die Highlanders dopgehou en hy het goed gevaar. “Dit gee ons baie selfvertroue om hom dié titel te gee.” In van die vernaamste veranderinge gaan Beauden Barrett op losskakel uitdraf terwyl Sevu Reece op regtervleuel ingespan sal word. David Havili kry kans op binnesenter. Die All Blacks is: Jordie Barrett, Sevu Reece, Rieko Ioane, David Havili, George­ Bridge, Beauden Barrett, Aaron Smith (k), Hoskins Sotutu, Ethan Blackadder, Shannon Frizell, Brodie Retallick, Pat­rick Tuipulotu, Nepo Laulala, Codie Taylor, George Bouwer. BANK: Dane Coles, Ethan de Groot, Tyrel Lomax, Sam Whitelock, Luke Jacobson, Finlay Christie, Damian McKenzie, Will Jordan