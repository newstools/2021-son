HOE meer die Spaanse sokkerspan afgeskryf word as moontlike wenner van die Euro 2020-toernooi, hoe harder werk hy om die doemprofete verkeerd te bewys. Daar kan dus meer van dieselfde van Luis Enrique (coach) en sy Spaanse troepe verwag word wanneer hulle vandag in die halfeindronde teen ’n goed geoliede Italiaanse span uitdraf. Dié halfeindstryd skop 21:00 in Londen, Engeland, se Wembley Stadium af en word regstreeks op Super­Sport se Euro 2020-kanaal (203) uitgesaai. Hoewel Spanje – net soos Italië en Engeland – nog nie ’n wedstryd in vanjaar se Euro-toernooi verloor het nie, wou dit ná twee teleurstellende gelykop uitslae in die groepfase voorkom asof La Roja nie eens die eerste uitklopronde sou haal nie. ’n Groot sege met 5-0 in die laaste groepwedstryd oor Slowakye het egter die Spanjaarde se plek in die uitkloprondes bespreek. In die ronde van die laaste 16 teen Kroasië moes Spanje ook eers ’n agterstand uitwis om in bykomende speeltyd met 5-3 te wen. En in die kwarteindronde het hy dit ook tot laat gelos voordat hy Switserland met skoppe van die strafmerk met 3-1 geklop het. Italië was op sy beurt maklik in al drie sy groepwedstryde baas. Roberto Mancini (bestuurder) se Azzurri het egter in die ronde van 16 gesweet om met Oostenryk klaar te speel. In die kwarteindronde was twee doele in die eerste helfte genoeg om België in toom te hou. Italië is naas Engeland die span met die beste verdedigingsrekord en het nog net twee doele in die toernooi afgestaan. Op die aanval het Mancini ook nuwe lewe in die Azzurri geblaas, met dié span wat ook nou weet hoe om met balbesit wedstryde te dikteer. Enrique hou egter vol sy Spaanse troepe kan vandag baie mense verkeerd bewys deur die eindstryd te haal en ’n debat oor sy hardkoppigheid oor die samestelling en vertonings van sy span in die kiem te smoor.