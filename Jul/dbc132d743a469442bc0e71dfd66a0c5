CALITZDORP. – Hulle is seker die saggeaardste leraars­paar op aarde. En albei is al pensioenarisse. Maar dít het nie ’n vuilgat van ’n skurk gekeer om hulle onlangs te beroof en aan te rand nie. Past. Willem en Corrie Horn is so bekend in die gemeenskap dat die hel los was toe die nuus oor die paartjie se ordeal breek. Pastoor Willem, van die Suid-Afrikaanse Evangelie Sending, vertel: “Ons het daai aand al geslaap toe ons hoor iemand krap aan die venster.” Corrie vertel: “Nou kom ek om die draai. En ek vat die graaf. En ek sien iemand staan in die venster met ’n draad in die hand. My arm is so seer. Selfone “Sy hand was by die handvatsel. Ek stoot toe die venster terug. Hy spring af en spring teen die deur. En ek sien die spykers gee mee en hy forseer die deur oop. Hy kom met ’n vaart in. “Hy stoot my dat ek dáár trek. Toe gryp hy die twee nuwe selfone wat ek gekoop het. Toe ek regop kom, toe sit ek hom agterna en slaan hom met die plat kant van die graaf. “Maar hy het weggehardloop.” Past. Willem sê die inbreker het die draad gebruik om die venster oop te maak. “Hy het ’n kappie-top aangehad.” Sers. Chris Spies, ’n polisiewoordvoerder, sê deeglike ondersoek het gelei tot die inhegtenisneming van ’n 22-jarige verdagte in verband met die voorval. “Die polisie het ook een van die selfone opgespoor. Die verdagte sal binnekort in die hof verskyn,” het Spies bygevoeg.