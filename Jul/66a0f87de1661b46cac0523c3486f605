MOSSELBAAI. – In hierdie onstuimige tye waarin ons tans is, is onties en panties nie eens meer veilig nie. Só kla die inwoners van die Endlovini-plakkerskamp, waar klere en selfs onderklere van hul wasgoedlyne af verdwyn. Bekommerde inwoners sê enige klerasie wat deesdae aan die wasgoedlyne hang, is ’n target. Die diefstal vind plaas wanneer mense gaan werk of by vriende en familie gaan kuier. In ’n onlangse voorval het ’n man in sy 20’s die loesing van sy lewe gekry. Hy is op heterdaad betrap toe hy vroueonder­klere probeer gaps het. ’n Groep mans en vroue het die panty-plunderaar gepommel totdat hy die sak panties laat val en tussen die shacks in weggehol het. ’n Inwoner, Sazi Londelo (36), sê die diefstal van klere van wasgoedlyne af het ’n algemene praktyk in hul buurt geraak. Grille Volgens Londelo het die aanbreek van winter die grille vir onderklerediefstal in sommige laat ontwaak. “Sommige mense hang nou maar hul klere in hul huis op. “Ek kan nie verstaan hoekom iemand vroueonderklere sal wil steel nie. Wie gaan dit koop?” wou Londelo weet. Nosiphiwo Gxathu (29) sê toe sy Saterdag by haar huis kom, moes sy tot haar frustrasie ontdek ál hul klere is van die wasgoedlyn af gesteel. “Ons klere moet droogword, want dis koud en nat. “Nat klere gaan ons almal siek maak,” het sy gekla.