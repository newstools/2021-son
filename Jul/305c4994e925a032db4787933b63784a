FORMULE 1 kort meer Lewis Hamiltons. Daarom het die sewemalige wêreldkampioen – die enigste swart renjaer in dié motorsport – in samewerking met F1 se beheerliggaam aangekondig dat daar nou beurse en vakmanskappe beskikbaar gemaak sal word vir onderverteenwoordigde groepe. Dié skuif kom ná die samestelling van ’n kommissie om swart verteenwoordiging in F1 aan te wakker. Hamilton het dié kommissie saamgestel. Die liggaam het Dinsdag sy eerste verslag gepubliseer. Altesaam 10 wekroepende insigte en aanbevelings vir verandering is in dié verslag gepubliseer. Chase Carey, ’n nie-uitvoerende voorsitter, het ook reeds ’n donasie van $1 miljoen (sowat R14,65 miljoen) tot die program gemaak. F1 se uitvoerende hoof, Stefano Domenicali, het in ’n verklaring hieroor gesê: “Ons wil so divers soos ons aanhangers wees en daarom het ons direkte aksie geneem om te verseker dat talentvolle mense van onderverteenwoordigde groepe die beste kanse het vir ’n moontlike fantastiese loopbaan in dié asemrowende sportsoort. Altesaam 10 studente van onderverteenwoordige groepe, insluitend etniese minderhede, vroue en mense uit agtergeblewe agtergronde, sal ’n aanspraak op werktuigkundige-beurse kan maak. Dié beurse sal studente se volle onderrig en verblyf betaal. Hulle sal uit ses universiteite gekies word om by een van die 10 F1-spanne te werk en ervaring op te bou. F1 sal ook vanjaar twee langtermyn-vakmanskappe uit onderverteenwoordige groepe beskikbaar stel, met die fokus op meganiese ingenieurswese. Ses interns uit onderverteenwoordigde groepe sal ook rolle aangebied word in F1. Dit sluit in kort- en langtermyn-plasings.