’N JONG seun (14) het sy lewe verloor toe vyf skieters op ’n shooting spree gegaan het. In dié voorval wat Saterdag in Manenberg gebeur het, is vier mense ook gewond. Volgens die seun se antie het haar suster se kind van Khayelitsha af vir hulle kom kuier. Sy sê hy is in die maag geskiet toe hulle twee winkel toe gestap het om vir hom chips te gaan koop. Die antie vertel: “Toe ons winkel toe loop, het ons vyf ouens met guns gewaar. Dis toe ons begin hardloop het. Toe ek agter my kyk om te sien waar hy is, het ek gesien hoe hy bloei. “Die bloed het orals by sy mond en maag uitgestroom.” ’n Polisiewoordvoerder, AO Joseph Swartbooi, sê die Manenberg-polisie ondersoek sake van moord en poging tot moord. Volgens Swartbooi het onbekende verdagtes Saterdag omstreeks 18:00 op ’n groep mans in Andile Jacobsstraat in Manenberg geskiet. Hy bevestig: “ ’n Seun (14) is op die toneel dood verklaar, terwyl vier ander slagoffers skietwonde aan hul liggaam opgedoen het. “Hulle is na die naaste hospitaal geneem vir mediese behandeling. “Die onbekende verdagtes het van die toneel gevlug. “Intussen is ’n man (26) in hegtenis geneem en hy word aangehou.” Swartbooi sê sodra die verdagte aangekla is, sal hy in die Athlone-landdroshof op klagte van moord en poging tot moord verskyn. Volgens Swartbooi was hierdie mans saam met vier ander verdagtes in ’n besigheidsrooftog betrokke. Hy sê die ses verdagtes het teen ’n hoë spoed op die N2 gejaag toe hulle deur polisiebeamptes gewaar is. Dis toe dat hulle teen ’n baie hoë spoed deur die cops agternagesit is, het Swartbooi gesê. Hy verduidelik: “Die verdagtes het op die polisie geskiet waarna hulle teruggeskiet het. “Die verdagtes se voertuig het by ’n kruising van die N2 en Broadlandsweg tot stilstand gekom. “ ’n Man (21) het be­serings opgedoen en is na die naaste hospitaal geneem vir mediese behandeling. “ ’n Onbekende man is op die toneel dood verklaar. Die polisie het ’n dossier vir ’n nadoodse ondersoek oopgemaak.” Volgens Swartbooi is vyf verdagtes in die ouderdom van 21 tot 37 gearresteer én drie vuurwapens is in hul besit gevind. Valse gerugte is in die sosiale media versprei dat winkelsentrums in die Strand, Somerset-Wes, Macassar en Gordonsbaai gestroop sou word. Sakelui en die gemeenskap het dié dreigemente baie ernstig opgeneem. Buurtwagte, die polisie en private sekuriteitsmaatskappye het kragte saamgesnoer en was orals in die Helderberg se sakegebiede sigbaar. Daar was ook ’n groep mense wat in Somerset-Wes se Hoofweg byeengekom het om vir die land te bid. Al het sakeondernemings Saterdag die kans gevat om oop te bly, het die Somerset Mall, een van die grootste winkelsentrums in die Wes-Kaap, Vrydag sy deure gesluit en eers gisteroggend heropen. Jan Frieslaar, voorsitter van die Strand se gemeenskapspolisiëringsforum (GPF), sê die polisie moet die mense ondersoek wat die valse inligting versprei het. Hy voeg by dat hulle baie bekommerd is oor die werksverliese wat die erge onluste meegebring het.