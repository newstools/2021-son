GLENDENE United se bad luck in die uitspeeltoernooi vir promosie tot die Nasionale Eerste Liga het laas week voortgeduur. Bradley August (afrigter) se span is in die halfeindronde van dié toernooi in Mpumalanga deur Platinum City Rovers uitgeskakel. Happy Lions, van Postmasburg in die Noord-Kaap, het dié toernooi vir Tweedeliga-spanne teen Rovers met 5-4 gewen ná skoppe van die strafdoelmerk. August, wat Suid-Afrika in sy speeldae verteenwoordig het, was duidelik ’n teleurgestelde man toe hy oor Glen­dene se veldtog uitgevra is. August sê: “Ek was seker en optimisties ons sou die knoop deurhak, maar ons kon net nie ’n doel in die stryd (teen Rovers) aanteken nie. “Die penalty shoot-out was een te veel vir ons. Ons kon net nie die kol van die strafmerk tref nie en sodoende met 0-3 verloor. “Dis ’n duur les vir die spelers. Hulle sal moet leer as jy nie jou kanse deeglik benut nie, moet jy jou lot aanvaar. “Ons sal baie meer op die tegniese dinge moet konsentreer in voorbereiding vir deelname aan toekomstige play-offs.” Uitslae: Platinum City Rovers 1, BCM Stars 0; Glendene United 1, Umvoti FC 1; Leruma United 1, Sivutsa FC 0; BCM Stars 0, Dolphins FC 0; Glendene United 3, Mangaung Unite 2; Platinum City Rovers 1, BCM Stars 0; FC Sivutsa 2, Happy Lions 1; Mangaung Unite 2, Umvoti FC 1; Platinum City Rovers 2, Dolphins FC 1; Happy Lions 2, Leruma United 1. Halfeindronde: Happy Lions 5, Mangaung Unite 4 (met strafdoele, 2-2); Platinum City Rovers 3, Glendene United 0 (met strafdoele, 0-0). Eindstryd: Happy Lions 5, Platinum City Rovers 4 (met strafdoele, 0-0).