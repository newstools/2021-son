'N VERKRAGTER (21) is in die KwaMhlanga-streekhof in Mpumalanga tot lewenslange tronkstraf gevonnis. Monica Nyuswa, 'n woordvoerder van die nasionale vervolgingsgesag (NVG), sê Paris Mphela, wat aanvanklik in hegtenis geneem is en borgtog gekry het, het van Junie 2019 tot November 2020 drie vroue in KwaMhlanga verkrag en voortgegaan met sy geweldsdade deur nóg vroue te verkrag terwyl hy op borgtog was. "Hy het twee slagoffers in hul huis aangeval, waar een na die tuin uitgesleep, aangerand en gewelddadig verkrag is. "Die ander een is meer as een keer verkrag." Nyuswa verduidelik een van die slagoffers het Mphela geken omdat hulle in dieselfde woonbuurt gebly het. Sy het hom aan sy goue tand aan die polisie uitgeken en hy is daarna in hegtenis geneem. Mphela se DNS het hom met 'n ander verkragting verbind. Nyuswa bevestig: "Die landdros het Mphela se pleit van skuldig as 'n teken van berou beskou omdat die slagoffers toe nie hoef te getuig het nie; hy het ook nie die hof se tyd gemors nie. "Sy het ál drie die aanklagte van verkragting vir vonnisoplegging saamgevat en hom tot lewenslange tronkstraf gevonnis. Mphela is ook ongeskik verklaar om 'n vuurwapen te besit. -News24