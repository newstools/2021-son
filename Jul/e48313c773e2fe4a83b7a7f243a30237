DIS opvallend dat Gareth Southgate (manager) Raheem Sterling identifiseer as die sleutelfiguur wat Engeland na sukses in die Euro 2020 kampioenskapsreeks moet lei. Sterling het tot dusver drie van Engeland se vier doele in die Euro aangeteken. Die striker van Manchester City het die wendoel aangeteken in Engeland se seges van 1-0 oor Kroasië en die Tsjeggiese Republiek. Sterling het die Three Lions­ ook op die wenpad geplaas in ’n indrukwekkende oorwinning met 2-0 oor Duitsland in hul wedstryd in die ronde van 16. Dis waarom die 26-jarige Sterling sy baas noop om sy lof te besing. Southgate reken Sterling se “ongelooflike veerkragtigheid en honger” maak hom een van die spelers wat in dié toernooi uitstaan. Sterling het 15 doele in sy vorige 20 wedstryde vir Engeland aangeteken. Dís nadat hy in 27 wedstryde gespeel het sonder om die nette te laat raas. “Hy bewys oor en oor hy’s ’n vegter,” het Southgate gesê voor môre se kwarteindstryd teen Oekraïne. “Hy het ongelooflike veerkragtigheid en dryfkrag. “Hy het in die laaste paarl jaar hierdie regte honger ontwikkel om te score. “Selfs in die wedstryde waar die bal vinnig in die doelgebied gekom het, was hy tussen die pale. “Hy bevind hom in hierdie gebiede en ja, sy dryfkrag is fantasties. “Ons ken sy reis met Engeland en ek’s baie bly hy kon die vertonings lewer wat hy gelewer het. “Hy is een van die senior spelers wat van voor lei,” aldus Southgate. – AP