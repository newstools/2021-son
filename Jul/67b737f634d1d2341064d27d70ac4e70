DIE Oudtshoorn Christelike Jeugforum (OCJF) het in samewerking met Cape Karoo International, die wêreld se grootste produsent van volstruisleer, met ’n projek begin. Hulle gaan die strook langs Dassieweg van die Bongolethu-polisiestasie tot by die aansluiting met Springbokweg twee keer per week skoonmaak om ’n skoner omgewing te skep. Dié pad loop ook verby die kantore van binnelandse sake en die gewilde volstruisslagpale. Volgens Phillip Seroux, projekbestuurder van die jeugforum, is ’n groep jong mense aangestel om elke Dinsdag en Donderdag papiere, plastieksakke en ander rommel op te tel. Die plaaslike munisipaliteit sal die rommel wegry. Seroux het die rolspelers bedank vir hul ondersteuning. Die uitvoerende hoof van die jeugforum, Johnny Baartman, sê hulle gaan poog om nóg jong mense by die projek te betrek. “Ons vertrou dat dinge beter sal word sodat ons weer kan begin met ons jeugaktiwi­teite,” het hy gesê.