DIE Olimpiese Spele in Tokio sonder fans in die stadions gaan beslis heeltemal ’n ander ervaring wees. Die sportskouspel is geskeduleer om op 23 Julie ná ’n jaar lange vertraging as gevolg van die Covid-19-pandemie te begin. Ondanks die herskedulering na 2021, sal die geleentheid die naam “Tokio 2020” vir bemarkings- en handelsmerkdoeleindes behou. Karate, klim, branderplankry en skaatsplankry gaan hul Olimpiese debuut maak. Sportsoorte soos bofbal en sagtebal sal vir die eerste keer sedert 2008 ook weer aangebied word. Daar gaan ongeveer 11 000 atlete van 206 lande aan 33 sportsoorte in die Spele deelneem.