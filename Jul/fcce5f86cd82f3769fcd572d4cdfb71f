“HULLE gee hom heeltemal te veel mag en plaas hom diep in hul skuld, ’n skuld wat hy heel moontlik nie gaan terugbetaal nie.” Dis hoe die vrywillige brandbestryder Qieän Wang (35) oor haar spanmaat Smash voel nadat haar fakkel se vlam Donderdagaand op Survivor SA uitgedoof is. Qi-Qi se tribe, Zamba, het weer teen die magtige Vuna tribe verloor. Vuna het nie net immunity en ’n Mexikaanse fees gewen nie, hulle het ook ná 16 dae daar op die woelige Wildekus die kans gekry om video’s van hul geliefdes te sien. Hulle moes ook weer een van die Zamba-lede van Tribal Council red en na die Immunity Island stuur. Teiken Ons kon Donderdagaand letterlik die vrees op Qi-Qi se gesig sien toe Smash, pleks van sý, Immunity Island toe gestuur is. Dit was die tweede keer agtereenvolgens dat Vuna besluit het om Smash te red. Dié keer het Qi-Qi gehoop hulle sou haar red omdat sy geweet het dat sy volgende op die chopping block is. Behalwe dat Qieän ’n teiken was, het sy dinge net vererger deur in die laaste episode skaamteloos snacks voor haar honger spanmaats te eet sonder om dit met hulle te deel. Sy verduidelik hoekom sy dít gedoen het: “In die laaste dae was ek só emosioneel uitgemergel dat ek dinge buite my sosiale norm gedoen het.” Sy sê sy het die snacks geëet sodat sy fisiek sterk kon wees en seker kon maak dat haar span die challenge wen. “Ek wou nie ’n las vir my tribe in die challenge wees nie. Ek het goeie bedoelings gehad, maar nou lyk dit sleg.” Qi-Qi is gebroke oor sy nie uitgehou het tot die samesmelting (“merge”) van die twee tribes nie. “Ek het nie die volle 39 dae ervaar nie. Vir my sou die pret begin het ná die merge. “Nietemin koester ek elke liewe oomblik as ’n Survivor castaway. Ek sal weer en weer teruggaan.” Sy voeg by al was sy hartseer om te gaan, is sy huis toe gestuur met soveel liefde. “Dit het dinge ’n bietjie minder hartbrekend gemaak. Dit was beslis ’n negatiewe oomblik wat in ’n positiewe een geëindig het.” Qi-Qi sê ons moet vir dié twee spelers uitkyk. “Kiran en Renier is die grootste game players. “Hulle het hul unieke idiosinkratiese manier waarop hulle die game speel.”