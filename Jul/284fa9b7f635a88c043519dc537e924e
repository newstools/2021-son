DIE Suid-Afrikaanse sokkerspan het gister sy tweede oorwinning agtereenvolgens in die Cosafa Cup behaal, maar dit was beslis nie ’n vertoning waarop die afrigter, Morena Ramoreboli, tevrede kon wees nie. Bafana Bafana het Eswatini in ’n groep A-wedstryd in die Wolfson Stadium in die Baai met 1-0 geklop. Ramoreboli was weer in beheer omdat die instaan­afrigter, Helman Mkhalele, nog in isolasie is nadat hy Covid-19 opgedoen het. Die plaasvervanger Thabang Sibanyoni het die wendoel in die 59ste minuut aangeteken. Dit was sy eerste doel vir die nasionale span. Eswatini moes die hele tweede helfte met net 10 spelers klaarkom nadat sy kaptein, Felix Badenhorst, net voor die rustyd van die veld gestuur is. Maar selfs sonder hul leier op die veld was dit die besoekers wat vroeg byna twee keer die voortou geneem het. Gesteel Ramoreboli was tevrede met die drie punte, maar het erken dat die SA span baie gelukkig was om as oorwinnaar van die veld te stap. “Dit voel vir my asof ons die punte gesteel het. Ons het glad nie goed gespeel nie. Dis egter belangrik dat ons nog onoorwonne is en nóg ’n stap nader aan die uitklopronde is.” SA se volgende wedstryd is teen Zambië, wat in die vroeër wedstryd gister met 1-2 teen Lesotho vasgeval het. Eswatini se afrigter, Dominic Kunene, sê: “Dit was ’n baie moeilike wedstryd wat in moeilike toestande gespeel is. Ek is egter baie trots op my spelers.”