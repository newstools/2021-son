DRIE vermeende aanhitsers van die grootskaalse onluste in KwaZulu-Natal en Gauteng is gearresteer. Khumbudzo Ntshavheni, waarnemende minister in die presidensie, het dié arrestasies Maandag bevestig. Ses vermeende aanhitsers is al sover gearresteer. Een van hulle is reeds op borgtog vrygelaat. Ntshavheni sê twee van hulle verskyn more in die hof. Sy was suinig oor inligting oor die arrestasies uit vrees dat dit die ondersoek in gevaar kan stel. Sy het ook aangedui dat daar nagevolge kan wees omdat die polisie en intelligensiedienste swak voorbereid was. "Ons as regering het al aangedui dat lesse geleer is en dat die proses hiersien en regstellings gemaak sal word. "In enige omgewing, wanneer foute gemaak word, is daar nagevolge. Dit is nie anders in die geval nie." Ntshavheni het ook beklemtoon dat daar wel 'n poging tot 'n opstanding was. "Dit was 'n beplande aanval op die demokratiese staat en om die oppergesag van die reg te ondermyn." sê sy. Kalmte het intussen na die twee provinsies teruggekeer. Die aantal sterftes weens die geweld staan nou op 250. Winkelrakke is ook weer volgepak met kosvoorrad vanuit Gauteng en ander dele. Die regering werk ook daaraan om geaffekteerde gemeenskappe te help.   