'N BUS-DRIVER is Maandagoggend naby Nyanga op sy mond raakgeskiet. Dié voorval is een van ten minste twee skietvoorvalle Maandagoggend, wat vermoeidelik met die voorstlepende taxigeweld in Kaapstad verbind word. In nog 'n voorval is daar op 'n taxi wat personeel van 'n maatskappy vervoer het naby die Langa-taxirank geskiet. Volgens 'n polisiewoordvoerder, ao. Joseph Swartbooi, het die skote vanaf die Langa taxirank gespruit. "Twee mans van 45 en 55 is wel inhegtenis geneem. Hulle staar 'n klag van poging tot moord in die gesig en sal na verwagting later in die Bishop Lavis-landdroshof verskyn." In 'n ander voorval is die polisie na die N2-snelweg tussen Borchards Quarry en Airport Approach ontbied. Swartbooi noem: "Met hul aankoms het hulle die bus driver wat beserings op sy mond opgedoen het gekry." Die slagoffer is na 'n naby geleë hospitaal geneem vir mediese behandeling. "Die onbekende verdagtes het van die toneel gevlug en daar was nog geen arrestasies," voeg Swartbooi by. Intussen bevestig John Dammert van Golden Arrow dat een van hul drivers skietwonde Maandag opgedoen het. Dammert noem dat geen passasiers beseer is nie. "Inligting dui daarop dat die voorval met die voortslepende taxigeweld verbind kan word. Ons diens duur voort soos normaal." Maandag se voorvalle kom ná  afsonderlike voorvalle laasweek in Khayelitsha, Mfuleni en Delft. Altesaam sewe mense, onder wie twee pendelaars, is laas week doodgeskiet en talle ander beseer. 'n Vyf maande oue baba is onder die wie raakgeskiet was. Sedert die begin van die maand is sowat 20 mense reeds doodgeskiet.