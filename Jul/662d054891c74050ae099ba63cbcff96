DIE hoofafrigter van Georgië se rugbyspan, Levan Maisashvili, is na een van Suid-Afrika se top-klinieke verskuif nadat hy op die span se toer in die land ernstige longskade opgedoen het. Associated Press berig die Georgiese Rugbyunie (GRU) het gesê Maisashvili is aan ’n ventilator gekoppel nadat hy Covid-19 opgedoen het. Georgië is op 2 Julie met 40-9 in die eerste toets teen die Springbokke verslaan, maar die tweede toets is gekanselleer ná die uitbreking van Covid-19 in die Georgiese en Bok-kamp. Maisashvili se toestand het daartoe gelei dat hy op “kunsmatige asemhaling” geplaas is. Toegerus “Ons het talle gevalle van Covid gekry net ná die wedstryd in Pretoria, onder wie Levan Maisashvili, hoofafrigter van Georgië, wat tans met ernstige longskade in die hospitaal opgeneem is en kunsmatige asemhaling kry,” lui ’n verklaring van die GRU. “Alles word gedoen om Levan se toestand te ver­beter. Hy is na een van Suid-Afrika se top-klinieke verskuif wat toegerus is met die heel nuutste mediese toerusting om Covid-19-pasiënte te bestuur. “Die res van die span het reeds na Georgië teruggekeer, terwyl Levan en die spandokter so lank as wat hulle nodig het, in Suid-Afrika sal aanbly. Nog vyf Covid-positiewe spanlede is besig om te herstel en vertrek Sondag na Georgië.”