SUID-AFRIKA se sokkerspan kan ná jare van sukkel weer in Suider-Afrika met sy kop omhoog loop. Bafana Bafana het gister in die Nelson Mandela Bay Stadium vir die vyfde keer in sy geskiedenis met die louere in die Cosafa Cup-reeks weggestap. Die SA span het Senegal, wat as genooide span aan dié toernooi van 10 spanne deelgeneem het, met 5-4 met skoppe van die strafmerk geklop. Suid-Afrika het in die toernooi nie ’n enkele doel afgestaan nie en ook in die eindstryd sy doelhok uit­stekende verdedig. Aantree Die SA doelwagter en kaptein, Veli Mothwa, was in die strafskop-stryd sy span se groot held. Hy’t nie net een van die Senegalese spelers se skoot uitgehou nie, maar daarna ook Bafana Bafana in ’n goeie posisie geplaas deur self die bal in die doelhok te bêre. Toe Modwa aantree vir sy skop, was dit baie belangrik vir hom om sukses te behaal nadat Ethan Brooks se skoot deur Pape Ndiaye, doelwagter en kaptein van Senegal, uitgehou is. Ndiaye kon egter nie sy SA eweknie nadoen toe hy aantree om ’n skop van die strafmerk waar te neem nie. Die ervare doelwagter van Senegal het die bal hoog oor die dwarslat gestuur om Bafana Bafana se spelers behoorlik te laat paartie. Senegal het nogtans met groot lof uit die stryd getree. Dié land het met ’n oner­vare en baie jong span vir dié toernooi opgedaag en van die meer gevierde elftalle van dié streek uitoorlê. Verdien Morena Ramoreboli, die instaan-afrigter van Bafana Bafana, sê sy span moes baie diep delf om as oorwinnaar van die veld te stap. “Dit was baie harde werk, maar ons het verdien om bo uit te kom. Die spelers het almal verstaan dat hulle nie net vir hulself of hul klubs speel nie, maar die hele land verteenwoordig. “Ek is baie trots op dié groep spelers,” sê Ramoreboli. Siyethemba Sithebe van Suid-Afrika is as speler van die toernooi aangewys. Eswatini het seker gemaak dat hy in die derde plek eindig deur Mosambiek met 4-2 met skoppe van die strafmerk te klop.