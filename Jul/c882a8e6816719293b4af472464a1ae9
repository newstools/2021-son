’N MAN van Mpumalanga is weer agter tralies nadat hy vir die tweede keer in twee jaar skuldig bevind is aan veediefstal. Veli Morris Mashinini was uit op parool toe hy in Oktober verlede jaar met ses skaapkarkasse in sy voertuig betrap is. Dit nadat hy reeds voorheen tot agt jaar tronkstraf vir veediefstal gevonnis is. Monica Nyuswa, woordvoerder van die nasionale vervolgingsgesag, sê toe die beamptes Mashinini wou aftrek, het hy weggejaag. Hy het tydens die jaagtog beheer oor die voertuig verloor. Hy kon nie verduidelik hoe die karkasse in die voertuig beland het nie en is in hegtenis geneem. Mashinini is Dinsdag skuldig bevind en vir agt jaar tronk toe gestuur. - News24