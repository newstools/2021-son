DIT gaan Steve Hansen, voormalige All Black-coach, se verstand te bowe dat sy opvolger se kontrak nog nie verleng is nie. Ian Foster se kontrak as coach verstryk einde vanjaar. Die stories loop in Kiwi-land dat hy en sy bestuurspan nog nie genoeg gedoen het om die grootbase van die Nieu-Seelandse Rugbyunie (NZ Rugby) te oortuig om sy kontrak tot ná 2023 se Wêreldbekertoernooi te verleng nie. Dít nadat Foster die All Blacks gelei het na die Bledisloe Cup-titel en laas jaar se Drienasiestitel. Die Springbokke het hulle weens Covid-19 onttrek aan die tradisionele Rugby Championship, so die All Blacks het net teen Australië en Argentinië gespeel. Die nederlaag teen die Argentyne – ’n eerste vir die All Blacks teen die Poemas – weeg duidelik nog swaar in NZ Rugby se besluit oor Foster se kontrak. Hansen het egter in ’n onderhoud net Newstalk ZB gesê: “Die volgende ding wat moet gebeur, is dat NZ Rugby Ian tot ná die Wêreld­bekertoernooi aanstel. “Hulle het hom nog nie eens aangestel om Wêreldbeker toe te gaan nie. Ek dink dit is stupid, hulle moet dit klaarkry. “Dit gee stabiliteit aan die All Blacks en aan die spelers om voort te gaan met hul bepanning. “Hy is die man in die warme stoel en hy doen ’n goeie job. Hy moes laas jaar met Covid ’n klomp stresvolle situasies deurmaak. “Hy het dit met klas hanteer, hy het die Bledisloe behou en die Drienasies gewen. Ja, Suid-Afrika was nie daar nie, maar dís nie sy skuld nie. Hulle die trophies gewen wat hulle moes wen.” Hansen se kommentaar volg op die nuus van Scott Robertson se heraanstelling tot 2024 as afrigter van die Crusaders. Robertson is die man wat volgens baie die All Blacks se volgende coach moet word. Hansen meen as Robertson die gunsteling is as opvolger in 2024, gaan dit ’n turksvy wees vir NZ Rugby as Foster se All Blacks in 2023 die Wêreldbeker wen.