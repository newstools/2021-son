SHOWMAX Originals se eerste ware misdaaddrama, Devilsdorp, se trailer is uit en dit is opwindend! Dié misdaadreeks sal eers van 29 Julie beskikbaar wees. In die vier jaar tussen 2012 en 2016 het ’n vlaag wrede moorde die inwoners van Krugersdorp in vrees en paniek gedompel. Die Krugersdorp-afspraakmoorde het veral mense in die sakebedryf die skrik op die lyf gejaag met talle verkoopsagente en -konsultante wat bang was om afsprake te reël ingeval hulle in ’n dodelike strik sou trap. Speurders se ondersoek het in dié tyd 11 onopgeloste moorde verbind en later vasgestel dat die string misdade deur ’n kultusgroep, Electus per Deus (Uitverkies deur God), gepleeg is. Geruk “Devilsdorp wys weer dat die waarheid vreemder as fiksie is – veral in Suid-Afrika,” sê die reeks se regisseur, David Enright, oor die eindproduk van ’n 18 maande lange navorsingsproses. “Dit vertel die verhaal van ’n gemeenskap wat geruk is, asook hoe die lewens van die betrokkenes onherroeplik verander is, veral dié van die slagoffers se gesinne. Wat begin het as ’n groep toegewyde Christene wat ’n voormalige satanis uit ’n sataniese kerk wou help ontsnap, het geëindig in ’n moordtog waarby ’n ma, haar twee kinders en ’n kultus met meer slagoffers as lede, betrokke was,” voeg Enright by. “Dit klink miskien vergesog, maar dit het werklik net af in die pad van ons gebeur.” Benewens buitengewone beeldmateriaal van sogenaamde duiweluitdrywings, kerkvergaderings en hofgetuienis en regsuitsprake, deel Devilsdorp ook die verslae van die senior ondersoekbeampte, kapt. Ben Booysen, die adjunkdirekteur van openbare vervolging, Gerrit Roberts, en Discovery se eis-spesialis Shane Chatzkelowitz, asook die verslaggewing van die joernalis Marizka Coetzer. Die slagoffers se naastes en kerklede wat die oortreders geken het, deel hul ervarings.