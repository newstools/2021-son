DIE derde vlaag van Covid-19 gaan na verwagting ietwat langer vertoef voordat hy gaan stabiliseer. So het dr. Keith Cloete, die Wes-Kaapse gesondheidshoof, op die Wes-Kaapse premier, Alan Winde, se weeklikse digitale perskonferensie gesê. Cloete sê daar is die afgelope week ’n toename van 28% in nuwe Covid-19-gevalle in die Kaapse metro-area. Die Wes-Kaapse daaglikse nuwe gevalle staan nou by sowat 2 000 en dit kan na verwagting teen volgende week tot 3 000 styg. Cloete voeg by die corona­virus se Delta-variant, wat eerste in Indië ontdek is, is nou die dominante variant. Son het vroeër berig mense wat reeds met die Beta-variant besmet is, het moontlik ook nie beskerming teen die Delta-variant nie. Volgens Cloete sal die huidige derde golf dalk stadiger as die tweede een wees. Dit het reeds die eerste golf oortref. Beddens Cloete sê hul syfers dui daarop dat die derde golf teen die einde van die maand, of in die begin van Augustus, sy piek sal bereik. Hy voorspel dat dié piek dieselfde situasie sal veroorsaak soos met die hoogste piek van die tweede golf wat in Desember en Januarie ervaar is. Hy sê dit sal tot druk op die gesondheidstelsel lei, veral beddens vir kritieke sorg in private en openbare gesondheidsdienste. Die Wes-Kaapse minister van gesondheid, dr. Nomafrench Mbombo, sê hulle het reeds die sowat 26 000 Johnson & Johnson-dosisse wat hulle gekry het, op onnies gebruik. Volgens haar is daar nou 26 046 onnies in die provinsie wat hul entstof gekry het. Dit beteken hulle het 31% van die provinsie se leerkragte ingeënt. Mbombo bevestig verder dat die gesondheidsdepartement nog 26 400 dosisse van die Johnson & Johnson-entstof vir die oorblywende onderwysers gekry het.