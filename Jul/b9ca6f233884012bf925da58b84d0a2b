OM SEKER te maak hulle is ten volle gereed om die Britse en Ierse Leeus te pak, sal Rassie Erasmus heel tevrede wees met nóg ’n opwarmingswedstryd vir die Springbok-groep. SA Rugby kon teen druktyd gister nog nie bevestig of ’n Suid-Afrikaanse A-span teen die Bulls in Kaapstad sal speel nie. Dié SA A-span bestaan hoofsaaklik uit spelers in die Springbokke se groep vir die reeks van drie toetse teen die Britse en Ierse Leeus. Die SA A-span, wat deur Erasmus (SA Rugby se direkteur van rugby) afgerig word, het Woensdag in die Cape Town Sta­dium ’n taai sege (17-13) oor die toerspan behaal. Die goedkeuring van môre se game teen die Bulls sal ietwat vergoed vir die feit dat die Pretorianers weens Covid-19 hul wedstryd teen die Leeus misgeloop het. Erasmus sê: “Ons is 70%-80% gereed, maar daar is nog goed waaraan ons moet werk. “Ons het (teen die Leeus) gedink ons sou moeg raak in die tweede helfte nadat ons net twee oefensessies kon reël ná vyf dae in ons hotelkamers. “Die twee geelkaarte het ook dinge bemoeilik. Dit was ’n briljante game, taai en fisiek.” As die SA A-span die Bulls pak, sal dit as voorwedstryd dien vir die Leeus se kragmeting met die Stormers in die Kaap.