AGT vermeende perlemoenstropers is Woensdag in die vroeë oggendure naby Robbeneiland gearresteer. Daar is ook tydens die operasie van die grenspolisie en die departement van landbou, bosbou en visserye op perlemoen ter waarde van R345 000 en 'n rubberboot van R350 000 beslag gelê. Die agt mans van Hawston en Houtbaai, van tussen 25 en 32 jaar oud, is gearresteer nadat hul rubberboot Woensdag om 02:00 naby Robbeneiland opgemerk is. By nadere ondersoek is 920 geskulpte perlemoen in hul boot gevind. Die verdagtes verskyn binnekort in die Kaapstad-landdroshof.