KEVIN Lerena sal dalk eers vroeg volgende jaar terug in die kryt wees, sê die Golden Gloves-promotor Rodney Berman. Lerena, die IBO se tussengewigkampioen, het onlangs sy hand in ’n oefensessie beseer toe hy in Namibië vir sy unifikasiegeveg teen die WBA-kampioen Ryad Merhy op 17 Julie in Brussel geslyp het. “Lerena sal dalk eers jaareinde weer terug wees, maar dis ’n raaiskoot,” het Berman aan Son gesê. Lerena is intussen geopereer. Die ongeluk het Lerena op die verkeerde tyd getref terwyl hy op die randjie van sy grootste geveg nóg was. Lerena se laaste geveg was op 19 Desember verlede jaar toe hy Patrick Ferguson van Amerika by Emperors Palace met ’n TKO verslaan het. Lerena was in sy laaste 15 kragmetings elke keer aan die wenkant. Om vir só lank uit die kryt te wees – en nog ’n besering te moet oorkom – gaan vir hom ’n opdraande stryd wees om weer op sy beste te wees. Uiteraard sal Lerena ná sy terugkeer eers weer ’n opwarmingsgeveg moet hê.