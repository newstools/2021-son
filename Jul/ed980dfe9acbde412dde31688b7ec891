QUANITA Bobbs is in haar noppies oor haar insluiting in die Suid-Afrikaanse vrouehokkiespan wat later vandeesmaand die Reënboognasie by die Olimpiese Spele in Tokio, Japan, gaan verteenwoordig. Die 27-jarige boorling van Kaapstad het haar land in 2018 by die World Cup in Londen verteenwoordig. Dit was egter nog altyd haar lewenslange droom om Team South Africa by die Olimpiese Spele te verteenwoordig. Toe die Olimpiese Spele laas jaar weens die Covid-19-pandemie uitgestel is, het sy gedink dis nie vir haar beskore nie. Gesond Haar droom gaan egter nou verwesenlik word ná haar insluiting in die span. Kort nadat sy die nuus gehoor het, het sy in die sosiale media geskryf: “Sjoe, ek sit hier oorweldig dat my naam ingesluit is in die Olimpiese span. Ek voel net ongelooflik ge­seënd en dankbaar om gesond te wees om hierdie sport te kan beoefen. “Ek hoop om my span en land trots te maak in Tokio. Baie dankie aan almal wat my deur die jare afgerig en ondersteun het. Julle is ongelooflik. “Baie geluk aan die res van die span. “Moet nooit jou drome laat vaar nie. Die harde werk lê nou voor.”