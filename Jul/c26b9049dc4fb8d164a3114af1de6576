RUSHINE de Reuck glo daar behoort meer Kaapse talent in Bafana Bafana se span te wees. Die 25-jarige boorling van Kalksteenfontein het laas maand sy nasionale debuut in ’n friendly teen Uganda gemaak. Bafana Bafana het dié stryd met 3-2 gewen. De Reuck is die enigste Kapenaar wat opgeroep is vir die nasionale groep se Cosafabeker-veldtog wat van 6 tot 18 Julie in die Nelson Mandelabaai-metropool aangebied word. De Reuck, wat vir Mamelodi Sundowns uitdraf, is alte bewus dat daar ’n oorvloed talent in die Kaap is. “Kyk, ek het nog nie so na dinge in die nasionale span gekyk nie. Maar wat my betref, moet daar beslis meer Kaapse spelers in die SA groep wees,” het De Reuck aan die South African Football Journalist Associa­tion (Safja) gesê. “Maar ja, dit is wat dit is. Wanneer jy begin kyk om te sien wie daar is en wie nie, word dit ’n probleem. “So, my job is eers om te verseker dat ek die beste job doen met die spelers wat ons tot ons beskikking het. En ons het regtig baie goeie spelers in die groep. “Dis egter belangrik dat ons saam staan as span om die land trots te maak, ongeag wie speel,” het De Reuck bygevoeg. Suid-Afrika, wat in Hugo Broos se afwesigheid tussentyds deur Helman Mkhalele gebrei word, is geloot in groep A saam met Botswana, eSwatini en Lesotho. De Reuck is egter vasbeslote dat Bafana Bafana goed sal vaar in dié toernooi. Aanvaar De Reuck verwys ná Suid-Afrika se mislukking om te kwalifiseer vir die Afrika­beker-toernooi volgende jaar in Kameroen. “Dit was natuurlik moeilik vir my om te aanvaar dat ons nie vir die Afrika-toernooi gekwalifiseer het nie,” het De Reuck gesê. “Daar was baie spelers, insluitend myself, wat gehoop het om ’n plek in die groep te kry. “Maar dis nou water onder die brug. Ons het ’n geleentheid in die Cosafabeker-reeks om sake reg te stel en goed voor te berei vir die Wêreldbeker-toernooi se kwalifiseringsreeks. Intussen is die organiseerders genoop om veranderinge aan die skedule aan te bring nadat die Comore onttrek het weens hul regering se beperkings rondom die Covid-pandemie. Die span is aanvanklik in groep B geloot saam met die kampioen, Zambië, asook Malawi en Madagaskar.