DIE voortslepende teenkanting wat die Olimpiese Spele se aanbieding ervaar, het een groot borg laat besluit om nie toe te laat dat sy advertensies oor die skouspel in Japan uitgesaai word nie. Toyota, die bekende motor­vervaardiger en Tokio 2020-borg, sê in ’n verklaring: “Dit is waar, Toyota gaan nie die openingseremonie bywoon nie. Ons het verskeie faktore in ag geneem, insluitend die feit dat daar nie toeskouers toegelaat gaan word nie. Ons gaan ook geen advertensies met betrekking tot die Spele in Japan uitsaai nie.” Altesaam 60 maatskappye in Japan het gesamentlik meer as R40 miljard in borgskapgeld vir die Spele betaal. Nou sit hulle met ’n dilemma. Hulle moet nou besluit of hulle hulself wil vereenselwig met ’n Spele wat nie deur die meerderheid van die land se mense ondersteun word nie. Dan is daar boonop die daaglikse verslae oor atlete wat positief getoets word vir Covid-19. Gister is een van die Amerikaanse span se gimnaste positief getoets. Daar is aanvanklik gevrees dat dit die bekende Simone Biles (24) was. Reuters berig egter hy het verneem dié gimnas is jonger as 20 jaar oud. Welslae Biles het vyf jaar gelede in Rio de Janeiro die wêreld se aandag op haar gevestig deur goud in gimnastiek te wen – ’n sport waarin swart atlete nie eintlik in die ver­lede welslae behaal het nie. Tokio is pas onder ’n vierde noodtoestand geplaas. Die Olimpiese Spele begin Vrydag.