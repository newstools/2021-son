DIE adjunkminister van justisie, John Jeffrey, het Donderdag met die nasionale taakspan oor die regte van LGBTIQ+-persone vergader om beter begrip te kry oor 'n blykbare toename in haatmisdade. Die taakspan, wat burgerregte organisasies en die polisie insluit, sê uit die 42 hangende sake is 30 mense vermoor terwyl 12 verkrag is. Meeste van dié misdade is in die Wes-Kaap en Gauteng gepleeg. Een van die 30 mense is Anele Bhengu wat verlede maand in Durban in 'n vermeende haatmisdaad vermoor is. Burgerregte organisasies sê hoewel Suid-Afrika die eerste land in Afrika, en vyfde ter wêreld was, wat huwelike van dieselfde geslag gewettig het, bly homofobiese moorde skokkend. Steve Letsike, ondervoorsitter van die Suid-Afrikaanse Nasionale Vigsraad, sê selfs ná Pride-maand geëindig het, is homoseksuele mense steeds die slagoffers van haatmisdade. Letsike sê die polisie het ook 'n rol gespeel in die volgehoue diskriminasie van die breër gay- en lesbiese gemeenskap. "Ek dink wat pynlik is en wat ons wil sien as die mees doeltreffendste manier, is die rol van die polisie. Dit moet vertroue in die LGBTIQ+-gemeenskap terugbring. Ons het verskillende sekondêre diskriminasie sien gebeur wat aangespreek moet word." - EWN