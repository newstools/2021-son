DAAR bestaan ernstige vrae oor Roger Federer se toekoms as beroepstennisspeler nadat die voormalige nr. 1 in wêreldtennis Woensdag in die kwarteindronde op Wimbledon uitgeskakel is. Federer is net vyf weke weg van sy 40ste verjaardag. Die agtmalige Wimbledon-kampioen kon net nie die mas opkom nie teen Pole se Hubert Hurkacz, wat 15 jaar sy junior is. Die Pool het die 20-malige Grand Slam-kampioen met 6-3, 7-6 (7/4), 6-0 uitgeskakel. Beurt En terwyl Federer sukkel, het die huidige top-speler in die wêreld, Novak Djokovic, ’n stap nader aan sy 2oste Grand Slam-titel geneem deur Hongarye se Márton Fucsovic met 6-3, 6-4, 6-4 uit te skakel. Hurkacz sal op sy beurt nou in die halfeindronde teen die Italianer Matteo Berrettini te staan kom. Dit was slegs die 14de keer dat Federer in 119 wedstryde op die grasbane van Wimbledon vasval. Dit is ook die eerste keer sedert 2002 dat hy in skoon stelle uitgeskakel word. Hy het ook nog nooit vantevore ’n stel met 0-6 op die All England Club-baan verloor nie. “Ek sal moet hergroepeer. Ek weet nie,” het Federer gesê toe hy gevra is of dit sy laaste verskyning op Wimbledon is. – Reuters