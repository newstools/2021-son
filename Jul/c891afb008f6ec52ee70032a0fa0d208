GEORGE. – Die huis staan al skeef en die deur lê op die grond, maar Linda Agulhas en haar dogter kan nie by hul goedgekeurde gesubsidieerde huis intrek nie. Agulhas (52) van die informele nedersetting Rosedale­ sê sy het in 2013 vir ’n huis aansoek gedoen. Ná die onlangse stormsterk winde in George het Agulhas se huis verder skade opgedoen. “Was dit nie vir die huis agter myne nie, het my huis al platgeval,” sê sy. Sy sê sy en haar dogter, Patricia (32), wat doofstom is, wil weer veilig voel en deur die nag slaap. Dié twee weet nie wanneer laas hulle ’n volle nagrus gehad het nie. Chantel Edwards-Klose, ’n munisipale woordvoerder, sê Agulhas is een van die begunstigdes wie se aansoeke vir subsidies onder persone met gestremdhede goedgekeur is. Sy verduidelik dat bejaardes en persone met gestremdhede losstaande enkel-eenhede ontvang. Kontrakteur Hoe dit werk, is die munisipaliteit van George ontvang die datums waarop die huise gereed vir okkupasie is. Die konsultant van die provinsiale departement van menslike nedersettings verskaf die datums. Edwards-Klose sê ongelukkig kan hulle dus nie kommentaar lewer oor die status van die oorhandiging nie. “Alle huise wat deur die kontrakteur voltooi is, is oorhandig en daar is nog geen verdere datums van die konsultant ontvang nie.” Intussen het ’n munisipale beampte Agulhas besoek en gesê hulle gaan haar ’n blink munisipale struktuur gee. Die munisipaliteit het dit bevestig en gesê dat Agulhas en haar dogter na R315 verskuif gaan word. Hulle woon tans by R30 wat naby die ingang van die informele woonbuurt is. Daar sal hulle veilig voel.