WEDDERS kan groot geld maak indien Tyson Fury en Deontay Wilder op 24 Julie in Las Vegas gelykop boks om die WBC se swaargewigtitel. Daarvoor bied bookmakers ’n aanloklike wedsyfer van 25-1 aan wat beslis die aandag sal trek. Fury is teen 2/7 die groot gunsteling om te wen, terwyl Wilder se syfers op 5/2 staan. Intussen het ’n bloeddors­tige Wilder wraak gesweer vir sy vernederende uitklopnederlaag in Februarie verlede jaar. Hy waarsku op Instagram: “Die oorlog het nou eers begin. As jy die eer aan God gee, sal Hy jou die oorwinning gee.” Wilder sê voorts: “Ek háát Fury. Daar is bad blood tussen ons en dit sal vir altyd so wees. Ek wil meer doen as om hom net te straf. Haat is altyd ’n motivering om te destroy. Doen die duiwel dit nie elke dag nie? “Ek wil Fury vernietig. Ek het nog nooit só oor ’n teenstander gevoel nie.” In sy reaksie sê Fury hy het voorheen sy game plan weggegee omdat Wilder in elk geval niks daarmee kon doen nie. En hy sê hy sal dit weer doen. “Wilder is ’n one-trick pony,” sê die groot Brit met verwysing na sy opponent se “een-hou-uitslaankrag”.