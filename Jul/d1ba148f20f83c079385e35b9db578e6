’N TAXI-BAAS het ’n aanslag op sy lewe­ oorleef. Die taxi-eienaar is by die Joe Slovo taxi rank in Milnerton in sy motor raakgeskiet. Dit het Dinsdagmiddag in Racecourse Road gebeur. Volgens lt.kol. Andrè Traut, polisiewoordvoerder, het die gewonde taxi-eienaar tot naby die Mediclinic Milnerton gery voordat hy agter in ’n trok vasgery het. Die paramedics van ER24 het die gewonde taxi-eienaar daar op die toneel gestabiliseer voordat hy na die Mediclinic Milnerton geneem is. Gesluit Die taxi-eienaar is verskeie kere raakgeskiet en sy motor was vol koeëlgate. Die pad tussen Race­course Road en Koebergweg was ure vir verkeer gesluit. Verskeie taxi-drywers en eienaars is die laaste tyd in die voortslepende taxi-geweld in die provinsie doodgeskiet. Ses taxi-bestuurders is ook onlangs in Ceres doodgeskiet. In Delft en Manenberg is taxi drivers ook doodgeskiet. Niemand is nog in verband met die nuutste aanslag in hegtenis geneem nie en ’n saak van poging tot moord is geopen.