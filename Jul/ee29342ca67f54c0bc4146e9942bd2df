DIE skole het landwyd gesluit en nou worry die ouers in Macassar oor die veiligheid van hul kinders in dié woonbuurt. Volgens Reggie Petersen, ’n gemeenskapsleier, het hulle Saterdagaand groot geskrik nadat ’n jong meisie in Sheikh Yusuf-weg, Macassar Village, in die kloue van ontvoerders beland het. Die kind was baie dapper en het haar uit die kloue van haar aanvallers bevry. Die vermeende ontvoerders in ’n silwerkleurige SUV het hulle dadelik uit die voete gemaak. Dit het in die sosiale media oor dié voorval gegons en inwoners het hul kommer oor die voorval uitgespreek. Mense het die gebied ge­patrolleer om te kyk of hulle die voertuig kan opspoor. Volgens die meisie was die pad stil. Toe sy omkyk, was daar ’n kar agter haar waarvan die ligte af was. Sy’t onraad vermoed en begin hardloop. Sy sê toe sy begin hardloop, het die kar vinniger agter haar aangekom. Sy’t by hul huis ingehol en haar agter in die yard gaan versteek. Twee mans in ’n rooi VW het glo voor die hek gestaan en toe padgegee. Hulle het eers met hom in die dorp rondgery. Hulle het glo ook sy broek afgetrek, maar voordat hulle onwelvoeglike dade kon pleeg, het die seun die deur in die ry oopgemaak en só uit die bewegende voertuig ontsnap. Die polisie se FCS-eenheid ondersoek dié saak. Petersen sê dis tyd dat Macassar se mense besef die buurt se kinders is almal se verantwoordelikheid. Hy sê hy worry as hy sien hoe ouers hul kinders alleen rondstuur. Wanneer kids op straat of in parke speel, moet daar toesig wees, glo hy. Die polisie in Macassar het die voorvalle bevestig en die gemeenskap wenke gegee om die kinders veilig te hou. Ouers moenie hul kids alleen winkel toe laat loop nie. Hulle moet ook nie in die straat loop met selfone in die hand nie. In die huidige skoolvakansie moet die mense uiters versigtig wees.