ALTESAAM 26 mense is sover in die onluste in KwaZulu-Natal dood en meer as 300 mense is gearresteer. Sihle Zikalala, premier, het Dinsdagoggend in sy toespraak gesê die geraamde skade aan privaat- en publieke infrastruktuur sal niks minder as R1 miljard wees nie. "Dit het die potensiaal om beleggersvertroue te beïnvloed en die koste daarvoor gaan kom in die vorm van 'n styging in werkloosheid en armoede in die komende jare." Zikalala sê die provinsie is in baie pyn en gaan deur 'n moeilike tydperk. "Die situasie het die vermoë om die land te destabiliseer. Die krisis herinner ons aan die pynlike letsels wat geweld tydens die 1990's gelaat het. "Ons moet hard werk, almal van ons, om te voorkom dat ons terug gaaan na ons donker, gewelddadige verlede." 