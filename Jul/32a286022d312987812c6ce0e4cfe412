NEIL Powell, coach van die Springboksewesrugbyspan, het gister sy finale groep van 14 spelers vir deelname aan die Olimpiese Spele in Tokio, Japan, bekendgemaak. Die Blitsbokke se Tokio 2020-veldtog begin op 26 Julie wanneer hulle in groep C van dié skouspel se sewestoernooi teen Kenia, Ierland en Amerika te staan kom. Die sewesveterane Branco du Preez en Chris Dry sal straks die breedste glimlag oor hul insluiting. Du Preez het in 2016 ’n plek in die Blitsbokgroep vir deelname in Rio de Janeiro in Brasilië misgeloop. Dry het as ’n reserwe saamgereis na Rio, maar nie speelkans gekry nie. Ruhan Nel sal as ’n reserwe saamreis, met die hoop op speelkans as een van die 13 uitverkorenes ’n besering opdoen. Dylan Sage, wat vyf jaar gelede in Rio in aksie was, het nie hierdie keer die paal gehaal nie. Die Blitsbokgroep is: Chris Dry, Sako Makata, Impi Visser, Zain Davids, Angelo Davids, JC Pretorius, Branco du Preez, Selvyn Davids, Justin Geduld, Kurt-Lee Arendse, Siviwe Soyizwapi (kaptein), Stedman Gans, Ronald Brown, Ruhan Nel (reserwe). 