DIE een gewaarborgde manier om die adrenalien deur Samkelo Mvimbi se are te laat pomp, is om hom ’n hokkiestok te gee en te vertel sy span se eer is op die spel. Dit is waarom dié 22-jarige boorling van Plettenbergbaai nie kan wag om na Tokio te gaan om Suid-Afrika in die Olimpiese Spele te verteenwoordig nie. Vandat hy hokkie begin speel het, was sy droom om sy vaardighede teen die bestes ter wêreld te toets. Uiteindelik sal dit ’n werklikheid wees wanneer Suid-Afrika oor so drie weke teen Groot-Brittanje te staan kom. As middelveldspeler en senterskakel leef Mvimbi vir die oomblik wanneer hy die verdediging van die opposisie onkant kan betrap. Mvimbi sê oor sy rol in die span: “Hokkie gaan oor wat die beste vir die span is. Ek is nie versot op persoonlike statistieke nie. As die span wen, wen ek. Vorentoe “Ek sien my job as ’n skakel tussen die verdedigers en die strikers. Daar moet ’n plan met elke aangee wees. “Ek hou daarvan om die game vorentoe te vat en punte aan te teken.” Mvimbi het in 2019 teen Namibië sy debuut vir die Proteas se senior span gemaak. Tot nou toe het hy 14 keer sy land verteenwoordig. Mvimbi is onder geen illusies oor die uitdaging wat in Tokio op hom en sy spanmaats wag nie. “Ons word beslis as die underdog beskou. Maar ons het genoeg tyd gehad om te praat oor hoe ons ons Olimpiese veldtog wil benader. “Ons het mekaar belowe ons gaan nie Tokio toe net om die getalle op te maak nie. “Ons doel is om te probeer kwalifiseer vir die kwarteindronde. As ons dít doen, wie weet wat dan kan gebeur? “Die werklikheid is egter dat ons elke keer as ons AstroTurf toe gaan, ons beste moet gee.” Suid-Afrika is saam met met Groot-Brittanje, Nederland, België, Kanada en Duitsland in groep B geloot.