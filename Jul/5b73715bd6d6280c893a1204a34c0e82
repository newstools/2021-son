DIE inenting van ’n groot klomp polisielede het gister by die Milnerton-polisiestasie begin. Dis nadat die cops lank gewag het vir die entstof om op te daag. Sowat 500 polisielede van die Kaapse metropool is ingeënt. Heel voor vir haar inspuiting teen Covid-19 was genl.maj. Nomthetheleli Mene, waarnemende adjunk-kommissaris van die polisie se bystanddienste. Volgens Mene is daar 24 600 polisielede in die Wes-Kaap, asook 608 reserviste en sowat 100 interns. “Die vaccines is vir ál die lede van die polisie in die Wes-Kaap. Ons het verskillende plekke waar die entstof aan ons lede toegedien gaan word. Ons het in dié boekjaar (wat in April begin het) reeds vier lede weens die virus verloor.” Mene sê daar is nog 10 plekke wat gebruik gaan word om lede in te ent. “Oudtshoorn, George en die Paarl word ook gebruik vir inentings. Huiwerig “Ek gaan ook die entstof kry en ek moedig ál ons lede aan om die entstof te kry. “Ek is glad nie huiwerig om ingeënt te word nie en sien uit daarna.” Teen Woensdag is landwyd reeds 32 894 polisie­lede positief getoets vir Covid-19 en 673 lede het reeds gesterf. Altesaam 30 955 lede het herstel. Mene sê die lede wat nie die entstof wil hê nie, teken ’n vrywaringsvorm. “Maar daar is entstof vir almal wat ingeënt wil word.” Conwe Flink, voorsitter van Popcru in die Wes-Kaap, sê hulle help met die inentingsprogram vir hul lede. “Die Wes-Kaap is bekend as die moord-hoofstad en het baie bendegeweld. “Die infeksies sit meer druk op ons personeel, wat reeds min is. Ons lede werk in die voorste linie en moet die virus elke dag trotseer.” Flink moedig Popcru se lede aan om die entstof te vat om hulself en hul families te beskerm.