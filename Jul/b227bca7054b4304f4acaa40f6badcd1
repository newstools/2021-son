PIETER-STEPH du Toit is bereid om op slot vir die Bokke te speel indien dit van hom verwag word. Die Springbokke sit met ’n mini-krisis op slot nadat Eben Etzebeth Vrydagaand in die Bokke se sege van 40-9 oor Georgië op Loftus Vers­feld in Pretoria ’n ribbesering opgedoen het. Deon Davids, die voorspeler-afrigter van die Springbokke, het gister in ’n aanlyn konferensie laat blyk ’n finale besluit oor Etzebeth se beskikbaarheid vir Vrydag se tweede toets teen Georgië sal deur die mediese span en die Bok-hoofafrigter, Jacques Nienaber, geneem word. Veloorplanting Dié wedstryd word op Ellispark in Johannesburg gespeel. Davids het ook bevestig dat RG Snyman nie meer in die Bok-groep is nie omdat hy ’n veloorplanting moet ondergaan nadat hy brandwonde opgedoen het. Snyman, wat ook van ’n kniebesering herstel, sal dus nie vir die toetsreeks teen die Britse en Ierse Leeus beskikbaar wees nie. Marvin Orie het Etzebeth Saterdag in die eerste toets teen Georgië vervang. As die Bokke dalk nog ’n besering op slot optel, en met Lood de Jager wat ook van ’n be­sering herstel, is daar ’n moontlikheid dat Du Toit sal instaan. Hy het al voorheen op toetsvlak slot gespeel. Du Toit, wat in 2019 as World Rugby se speler van die jaar aangewys is, het Vrydagaand ’n puik vertoning in die nr. 7-trui gelewer nadat hy vir baie lank met ’n be­sering buite aksie was. Op ’n vraag of hy weer slot sal speel, het Du Toit gesê: “Ja, natuurlik sal ek daar speel. Ek het vir ’n ruk nie daar gespeel nie, maar dit is waar ek my loopbaan begin het. “Daar sal nie veel verskil wees nie. Dit sal slegs die skrums wees waar ek ’n bietjie van ’n aanpassing sal moet maak. Ek is bereid om enige plek te speel indien nodig.” Du Toit het ook uitgewei oor die fisieke benadering wat Georgië se losvoorspelers bied, sowel as die uit­daging wat die Bokke teen die Britse en Ierse Leeus se losvoorspelers kan verwag. “Die manne van Georgië is groot, sterk en fisiek. Hulle is van nature groot en sterk. Dit is in hul gene en kom nie van gym nie. “Die Leeus is bederf met wêreldklas-losvoorspelers. “Hulle kan spelers kies wat by verskillende wedstryd­situasies pas. Ek glo egter hulle gaan nie ál hul kaarte wys nie,” waarsku hy.