RIEBEEK-WES. – Hier gaan wetsgehoorsame burgers glo tronk toe terwyl merts en gangsters misgekyk word. Só meen Katriena Dawids (53) nadat sy na bewering swak diens van die polisie gekry het. Dawids sê haar seun sit nou in die tronk oor hulle ’n man gehelp het wat onder ’n groep gangsters uit gevlug het. Dawids sê sy het op 12 Junie omstreeks 13:00 by haar hekkie gestaan toe Leveno Vries (27) daar aangehardloop kom. Hy het skuiling gesoek nadat ses jongens hom aangerand het. Sy vertel: “Leveno sê toe hulle wil hom doodmaak. Ek sê toe hy moet agter in die jaart in ’n hok gaan skuil.” Die jongens gaan dreig toe haar seun, Bradley Koppies (34), wat by ’n kerk besig was. Dawids vertel verder: “Die voorbok van die skurke sê toe vir Bradley hy gaan hom doodsteek soos hy met ’n ander ou gemaak het en hulle gaan ons huis afbrand oor ons vir Leveno skuilplek bied. “Ek bel toe die polisie en toe kom daar twee cops met lelike attitudes. Toe Bradley hulle vertel van die dreigemente, sê die een cop: ‘Hulle maak maar net ’n joke.’ “Hulle sê toe hulle gaan na die jongens toe en dan sal hulle terugkom. Ons het hulle nie weer gesien nie.” Vries moes die Maandag behandeling by die Swartland-hospitaal in Malmesbury ontvang vir beserings aan sy heup en skouer soos hy met ’n gholfstok aangerand is. Dieselfde dag het die jongens Vries en Koppies wéér gejaag. “Die voorbok het ’n panga gehad en Bradley slaan hom toe met ’n paaltjie oor die kop. “Ek, Bradley en Leveno is die Vrydag polisiestasie toe nadat ek die hele week vergeefs probeer het om hulle te kry om uit te kom. “Toe ek vir die kaptein sê ek het swak diens van die polisie gekry, vra hy vir my wat wil ek hê moet hy doen. “Ek sê toe vir hom ek vrees vir my lewe en toe sê hy ek wil te veel sê. “Ek kry toe ’n pyn op my hart van die stres en gaan kliniek toe. My dogter bel my toe om te sê Bradley en Leveno is toegesluit. “Leveno en die jong wat hom aangerand het, is vrygelaat tot hulle weer voorkom, maar Bradley sit nou in die tronk,” sê Dawids. Vries sê: “Hulle het my onnodig geslaan en hul messe uitgehaal vir my. “Die een jong wat my aangerand het se ma wou vir my geld gee om die saak terug te trek, maar ek het geweier. My ma is ook gedreig.” Dawids sê sy is dankbaar vir ’n polisieman wat haar gehelp het om ’n beskermingsbevel teen die jongens te kry. Kapt. Pierre Burger, bevelvoerder by die Riebeek-Wes-polisiestasie, sê een van die jongens is gearresteer vir die aanval op Vries. Burger sê verder Dawids maak onbillike eise. Hy wou nie die kwessie oor die beamptes se gedrag bespreek nie.