JUAN de Jongh gaan vandeesweek saam met die Westelike Provinsie begin oefen met die oog om op 17 Julie teen die Britse en Ierse Leeus te speel. John Dobson, afrigter van die Stormers, het in ’n aanlyn konferensie met Son bevestig dat die voormalige Springbok-senter dié naweek in die Moederstad geland het. Die 33-jarige boorling van Wellington is terug van Wasps in Engeland, waar hy sedert 2017 met groot welslae in 65 games vir die Engelse klub gespeel het. Die voormalige Stormers-kaptein het ook reeds in 19 toetse vir die Bokke uitgedraf. Die senter wat ewe gemaklik in die nr. 12- en nr. 13-trui is, het ook in sy loopbaan ’n allemintige 97 keer vir die Stormers veld gevat. Wanneer die oudleerder van die Hoërskool Hugenote die Stormers-trui vir die 98ste keer oor sy kop trek, sal hy hoop dat dit teen die Britse en Ierse Leeus in die Cape Town Stadium gaan wees. Dobson het laat blyk dat De Jongh beslis deel van sy planne vir die prestigeryke kragmeting is. Bio-borrel “Ja, ons span gaan uiteraard baie anders lyk wanneer ons teen die Britse en Ierse Leeus gaan speel. “Daar is ’n paar ouens wat sal terugkom vir volgende week se game teen Griekwas voordat ons in die bio-borrel ingaan. “Juan de Jongh het oor die naweek geland. Manne soos Nama Xaba, Dan du Plessis e die slotte Salmaan Moerat en JD Schickerling sal ’n terugkeer van besering maak. Daar sal ook moontlik spelers wees wat van die Bok-kamp terugkeer. “Sowat die helfte van die span sal dus anders lyk wanneer ons die Britse en Ierse Leeus in dié groot game gaan aandurf.” Volgens Dobson is die plan om De Jongh gereed te kry met die oog om moontlik volgende week teen Griekwas te speel sodat hy ook aanspraak kan maak op die game teen die Leeus. “Hy (De Jongh) het nog nie saam met die span begin oefen nie. Hy moet nog ’n paar mediese toetse ondergaan, maar hy behoort Vrydag en Saterdag behoorlik by ons slypsessies betrokke te raak. “Hopelik kan hy bietjie rugby teen Griekwas inkry wat hom in die prentjie sal bring vir die game teen die Britse en Ierse Leeus.”