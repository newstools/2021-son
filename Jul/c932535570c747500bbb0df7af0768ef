LOUIS Oosthuizen is ’n té goeie gholfspeler om net met een Major te spog en sál eendag weer sukses proe. Só sê die nuwe Britse Ope-kampioen, Collin Morikawa. Dié jong Amerikaner het Oosthuizen op die laaste dag van dié Major uitgestof om die gesogte Claret Jug te wen. Die 38-jarige Oosthuizen het dus nog net die een Major agter sy naam nadat hy in 2010 dié einste toernooi gewen het. Dis nou die sesde keer in Oosthuizen se loopbaan dat hy Major-sukses misloop en die derde keer vanjaar dat hy ’n voorsprong weggegooi het om op die laaste dag toe te kyk hoe iemand anders die titel buit. Dit het in vanjaar se Amerikaanse Ope én in die PGA Championship met die talentvolle Suid-Afrikaner gebeur. Morikawa sê: “Louis is met reg ’n asemrowende speler en persoon. Hy’s ’n great ou om mee saam te speel. “Louis is regtig bestendig. Hy gaan aanhou aan dié deure klop. Ek is seker hy gaan van hulle platslaan. Hy is net té goed daar.”