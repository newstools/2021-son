ROBERTSON. – Sterk rukwinde het Dinsdagaand hier groot verwoesting gesaai. Huise is platgevee en bome ontwortel. Een vrou is in haar wendyhuis beseer, terwyl ander vervaard uit hul huise moes ontsnap voordat die mure dalk op hulle inval. ’n Motoris was ook baie gelukkig om net betyds verby ’n boom te ry toe die wind dit ontwortel het. ’n Ander gesin het die nag om gebid en gepleit dat ’n massiewe boom in hul jaart tog net nie op hul huis moet val nie. Vir die Wentzel-gesin was dit egter ’n tragedie. Die wind het die mure van hul huis omgewaai waaraan hulle nog besig was om te bou. Gamiel Wentzel sê hy het omstreeks 01:00 net ’n harde slag gehoor en toe hy na buite gaan, het hy gesien hoe die mure van sy huis aan die vooraansig in duie stort. Wentzel sê gelukkig is niemand beseer nie. Volgens Wentzel is daar baie groot skade aangerig, maar hulle het sommer onmiddellik met opruimingswerk begin. Nog ander wendyhuise in die dorp is ook platgevee. Pieter Maart sê hy en sy broers het nog in die huis gesit toe die wind die huisie in die lug op ruk. “Ons het so groot geskrik, maar gelukkig het ons niks oorgekom nie,” vertel Maart aan Son. Hulle het van die huis se dakplate gevind ongeveer 500 m van die spot waar die wendy opgerig is. Ander materiaal het ook gesaai gelê. Nóg gesinne sit nou dakloos en het gister begin om hul huisies te fix. Volgens die inwoners vrees hulle nou die ergste. Die Suid-Afrikaanse Weerdiens voorspel nóg donderstorms en sterk winde vir die volgende paar dae oor die Wes-Kaap.