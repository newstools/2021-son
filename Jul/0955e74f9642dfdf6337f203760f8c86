DIE Protea-baseball-speler Dean Jacobs mik nog na twee World Qualifiers voordat hy sal uittree. Die 29-jarige pitcher van Ottery het nog baie om Suid-Afrika se nasionale span te bied. Vanjaar se World Base­ball Classic is weens die wêreldwye Covid-19-pandemie vir eers op ys en dit lyk nie asof dit voor 2023 sal plaasvind nie. “Ja, ons kry elke vier jaar die kans in die internasionale arena en ek glo ek het nog twee kanse om Suid-Afrika te help kwalifiseer,” sê hy. Jacobs, wat Suid-Afrika al vyf keer verteenwoordig het en vir die Athlone Athletics-klub speel, het Suid-Afrika nooit op junior vlak verteenwoordig nie, maar is tans een van die staatmakers in die senior span. Sy eerste en enigste optrede by ’n Olympic Qualifier, teen Nederland in 2016, toe die uitspeelwedstryde in Sydney gehou is, was vir hom baie spesiaal omdat hy dié dag, op sy verjaardag, sy blitsballe na die opposisie geslinger het. Jacobs sê dis belangrik dat die senior Proteas rolmodelle vir jong spelers moet wees. Hulle moet kan opkyk na ons en glo hulle kan hul doelwitte bereik.”