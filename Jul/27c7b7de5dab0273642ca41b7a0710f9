TWEE Golden Arrow busdrywers is Donderdag geskiet en gewond. Bronwen Dyke-Beyer, 'n woordvoerder vir Gabs, bevestig dat twee drywers geskiet was. “Die bestuurder van die bus en ‘n passasier, wat ook ‘n bestuurder was, het skietwonde aan die bene opgedoen en is in ‘n stabiele toestand na die hospitaal vervoer. “Ooggetuies beweer dat die oortreders in ‘n Avanza was.” Dyke-Beyer verduidelik dat dit nie duidelik is wat die motief vir die skietery is nie, maar doen hulle ‘n beroep op SAPS om toe te sien dat die misdadigers gevang word. “Mense moet veilig kan reis." Sy beklemtoon ook dat Golden Arrow geen betrokkenheid het by die huidige spanning van die taxiverenigings nie. “Ons sal voortgaan om met die owerhede te werk en bly toegewyd om te verseker dat passasiers veilig by hul bestemmings aankom.” Intussen bevestig die polisie dat 'n saak van poging tot moord ondersoek word. Ao. Joseph Swartbooi, 'n polisiewoordvoerder, sê: "Volgens berigte het die bus op die Duinefontein-pad naby Sweethome-plaas gery toe onbekende verdagtes skote op die bus geskiet het. "Twee slagoffers van 34 en 49 het beserings opgedoen en is na 'n nabygeleë hospitaal geneem vir mediese behandeling." Daar is nog geen verdagtes gearresteer nie.