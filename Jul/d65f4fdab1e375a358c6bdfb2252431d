DIE ondersoekproses teen aanhitsers van geweld en plundery in dele van Gauteng en KwaZulu-Natal is in 'n gevorderde stadium. Khumbudzo Ntshavheni, waarnemende minister in die presidensie, het Vrydagmiddag in haar oorsig oor die onluste aan die media gesê daar sal beslissend teen die skuldiges opgetree word. "Hulle gaan die volle mag van die gereg voel. Die betogings was om die land te destabiliseer en ons kan dit nie toeleaat nie." Ntshavheni sê die situasie in Gauteng en KwaZulu-Natal is besig om geleidelik na normaal terug te keer. Geen nuwe voorvalle van geweld en plundery is oornag in Gauteng aangemeld nie. Die sterftesyfer in die provinsie staan nou op 32 en 816 mense is gearresteer. Die weermag bly steeds aan in moontlike brandpunte. In KwaZulu-Natal is 180 mense sover dood en 1 692 arrestasies al uitgevoer. Ntshavheni sê ammunisie en plofstof is ook op verskeie tonele in KwaZulu-Natal gevind. Woensdag (14 Julie) is 'n houer met 600 lewendige ammunisie gevind toe 'n groep betogers in Molweni uiteengedryf is. Dieselfde dag is 'n 16- en 23-jarige gearresteer vir die besit van 'n vuurwapen en 4 000 rondes ammunisie. Donderdag is 'n houer met 1 050 ammunisie gevind asook een met 900 ammunisie naby die Tastic-fabriek. Die N2 en N3 is ook heropoen en die vervoer van sleutelprodukte het reeds begin. Ntshavheni sê die regering voer ook tans gesprekke met rolspelers in die ekonomiese groepering oor fabrieke wat beskadig is. "Daar word aan 'n onmiddellike plan gewerk om ekonomiese herstel te verseker." Ntshavheni wou nie uitbrei oor die arrestasie van aanhitsers en die daaropvolgende regsprosesse nie. Pres. Cyril Ramaphosa spreek om 20:30 die land toe. Meer as 1 miljoen mense ouer as 35 jaar oud reeds binne die eerste 24 uur vir die Covid-19-entstof geregistreer. Sekere provinsies het ook reeds begin om dié groep in te ent.