JANNEMAN Malan se vuurwarm peil in die ODI-reeks teen Ierland was klaarblyklik nie warm genoeg om vir hom ’n plek in die T20-span oop te speel nie. Die 25-jarige aanvangskolwer het verlede week in die ODI’s tellings van 84 en 177* teen die Iere behaal. Enock Nkwe, die Proteas se hulpafrigter, het egter gister toe hy die media op die vooraand van die T20-reeks uit Dublin te woord gestaan het, erken dat die kaptein, Temba Bavuma, die kolfbeurt saam met Quinton de Kock sal begin. Dit, ten spyte van Bavuma se kommerwekkende peil met die kolf. Dié boorling van Langa het in die Wes-Indiese Eilande en in Ierland tellings van 22, 46, 1, 7, 0, (T20’s) 10, en 3* (ODI’s) behaal. Nkwe is gister gepols oor die samestelling van die aanvangsvennootskap in die lug daarvan dat Bavuma saam met De Kock die beurt in die laaste T20 teen die Windies begin het. “Ja, dis iets wat ons wil hê,” het Nkwe gesê. “Ons verstaan dat daar goeie sinergie tussen Quinny en Temba aan die begin van die kolforde is. Ons vertrou dat dit waarskynlik ons beste kombinasie op die oomblik is. Hulle het dit in die verlede bewys in verskillende formate en dit het wonderlik gewerk. “Ja, ons wil ons top-orde so gou moontlik stabiel kry en sal in die reeks na verskillende kombinasies kyk.” Vandag se eerste T20 word nes die ODI’s in Dublin beslis, met die laaste twee kitswedstryde wat in Belfast sal plaasvind. Malan kan moontlik as nr. 3-kolwer oorweeg word. Aiden Markram het egter met sukses in dié posisie teen die Windies gekolf en sal waarskynlik sy plek in die span behou. Die feit dat Markram as deeltydse wegbreekbouler aangewend kan word, te­same met die feit dat hy ’n goeie veldwerker is, kan in sy guns tel. Rassie van der Dussen en David Miller sal waarskynlik op nr. 4 en nr. 5 kolf. Staal Die draaibouler Keshav Maharaj en die naatbouler Lizaad Williams behoort ook in die reeks kans te kry om hul staal te toon. Vandag se wedstryd begin om 17:00.