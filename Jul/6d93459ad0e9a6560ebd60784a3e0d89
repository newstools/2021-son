SUID-AFRIKANERS is vies vir Trevor Noah wat volgens hulle min gespin is oor die onlangse plundery in die land. Die Suid-Afrikaanse komediant en aanbieder van The Daily Show is tans op 'n Amerikaanse komedie-toer vir sy show #BackToAbnormal. Op 'n Instagram video, waar hy sy toer promote, het sy meestal Suid-Afrikaanse followers hom aangeval oor hy tot nou zip gekap het oor die onlangse onluste. hulle meen die goue seun moes sy internasionale platform gebruik het om bewusmaking te skep oor die plundery. Een follower, Amydups, braak gal: “Jou gebrek daaraan om uit te praat oor wat tans in Suid-Afrika gebeur, is oorverdowend. “Jy het duidelik net liefde vir jou tuisland wanneer dit jou pas. Jou land is besig om te brand en jy stel belang in kaartjieverkope?” Nog ’n gebruiker kap na Trevor: “Ek is so teleurgestel in jou. Jy het ’n internasionale platform en jy het nog nie een enkele ding gepost oor wat by die huis in Suid-Afrika aan die gebeur is nie. “Ek kan nie help om te wonder of jy ’n Zuma-ondersteuner is en ten gunste van die plundery is nie. Praat uit of moenie jouself as ’n Suid-Afrikaner sien nie.” ’n Ander gebruiker laat hoor: “Jou land het jou stem nodig. Ons het jou nodig om ubuntu aan te wakker en saam sterk te staan. Skep bewustheid sodat ons internasionale hulp kan kry. Ons land bloei en dit brand.” Hoewel daar baie kommentaar is, het die goue seun nie bek gerek oor die onluste nie.