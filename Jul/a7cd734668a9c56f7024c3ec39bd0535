LADISMITH. – Die dorp het hier stilgestaan. Een van die grootste drive-by-begrafnisse nóg is gehou vir die ontslape Mercy Botha (32), ’n Kannaland-amptenaar wat laas week aan Covid gesterf het. Voetgangers het die stoet karre wat deur die hoofstraat tot in Vinkstraat gery het, eerbiedig begroet. By haar huis is memories van Mercy in foto’s uitgestal. Roland Butler, waarnemende munisipale bestuurder, het in ’n roerende huldeblyk gesê Mercy was ’n game changer. Butler sê: “Sy was die vonk by die werkplek waar sy in die behuisingsdepartement en departement van menslike hulpbronne gewerk het. “Sy het ’n besondere opgewekte en vriendelike geaardheid gehad. Mercy se laaste woorde spreek boekdele oor haar liefde vir almal.” ’n Omstander in die straat het gesê: “Antie Baby (Mercy se ma) het ’n uitsonderlik goeie mensie grootgemaak. Antie Baby is ’n wonderlike ma.” Tydens die teraardebestelling het Pastoor Jolan Januarie gemaan: “As julle Mercy weer wil sien, sal julle moet volhard tot die einde toe.” Haar kollegas het haar gegroet met die woorde van die lied “Here Lei My”. Toe die kis sak, het ’n duidelik hartseer Antie Baby ’n laaste rosie op haar Mercy se kis laat val.