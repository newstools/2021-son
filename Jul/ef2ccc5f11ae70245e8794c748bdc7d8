ZELT Marais se kop is op ’n blok. ’n Mosie van wantroue in Marais, die president van die Westelike Provinsie Rugbyunie (WPRU), is glo ingedien om te verseker hy word van sy magte ontneem. Tien klubs in die WP het na bewering Donderdag op ’n vergadering hul misnoeë oor Marais se beweerde wanbestuur van die unie uitgespreek. Hulle wil glo nie tot November vir die WPRU se algemene jaarvergadering (AGM) wag om van Marais ontslae te raak nie. Tafel Marais het egter gister die gerugte ten sterkste ontken. Hy’t aan Son gesê: “Ek kan vir jou sê dis glad nie waar nie. Ek het nie één brief Donderdag op ons vergadering gesien nie. “Dit hang af aan wie dit gestuur is, maar volgens my is daar geen briewe ter tafel gelê nie. Daar was dalk een brief wat gesirkuleer is wat verwys na ’n spesifieke voorval, maar nooit tien briewe nie. Vir my is dit kommerwekkend om te sien dat sulke verkeerde inligting versprei word en wie eintlik daarby baat vind.” Son het egter betroubaar verneem daar’s wel tien briewe van klubs ingedien. Ingevolge die unie se grondwet is dit ál wat benodig is om die proses aan die gang te sit. Marais vervul tans die rol van president van die unie. Hy’s ook die tussentydse uitvoerende hoof van die WP, hoof van finansies en sit boonop op die raad van WP Profes­sionele Rugby (WPPR). “Die klubs het Donderdagaand daarin geslaag om Zelt te dwing om van sy pos as tussentydse uitvoerende hoof en hoof van finansies van WP Rugby af te staan,” het ’n hooggeplaaste bron gister aan Son gesê. “Daar is ’n besluit geneem om ’n spesiale algemene vergadering van die raad op 16 Augustus 2021 te hou. “Van die klubs wil egter nie vir die AGM wag nie en is besig om klubs te mobiliseer om daardie vergadering by te woon sodat hulle die mosie van wantroue kan ondersteun. “Zelt het ingestem dat hy van sy pos as CEO en hoof van finansies sal afstand doen. Die klubs wil ook stem of hy as president moet aanbly. “Mense wou weet hoe Zelt skielik die tussentydse CEO geword het. Hy is boonop ook hoof van finansies in ’n tyd dat die unie in ’n finansiële verknorsing is. “Die klubs is ook om­gekrap omdat SA Rugby (Saru) gevra is om by WP Rugby in te gryp. “Hulle wou ook weet waarom Marais miljoene van WP se geld op prokureurs spandeer. “Daar word beweer Marais gebruik die dissiplinêre komitee vir sy eie agendas en hou ál die magte by die unie vir homself. “Die klubs glo ook as daar nie van Marais ontslae geraak gaan word nie, is daar ’n goeie kans dat die WP sy eiendomme, insluitend die Nuweland-stadion, kan verloor. Kommentaar “Die maatskappy Flyt (’n ontwikkelaar) wil ’n ooreenkoms met die WP aangaan, maar Marais en sy prokureurs glo vas hulle kan die hofsaak teen Flyt wen,” het die bron gesê. Moneeb Levy (adjunk-president) en Ronald Bantom (visepresident) van die WP Rugbyunie het die nuutste verwikkelinge bevestig, maar verkies om nie kommentaar te lewer nie.