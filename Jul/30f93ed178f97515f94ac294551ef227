'N VRYSTAATSE man is tot 12 jaar tronkstraf gevonnis vir 'n moord. Thabo Titi is Dinsdag in die Phuthaditjhaba-streekhof vir die moord op Dimpho Motang in September 2011 gevonnis. News24 berig dat Titi na die moord nog Motang se lyk geskop het ook. Volgens die nasionale vervolgingsgesag het Titi en vyf van sy vriende vir Motang gaan opsoek, omdat hulle geglo het hy is verantwoordelik vir die skade aan 'n kar wat aan een van Titi se vriende behoort het. Phaladi Shuping, 'n woordvoerder vir die NVG, verduidelik: "Hulle het by Motang se ouerhuis aangekom waar hulle Motang se jonger boetie Thabo gekry het. Titi het met die 5l petrol wat hy op hom gehad het gedreig om die huis af te brand. "Die jonger Motang het gepleit dat hulle dit nie doen nie en selfs aangebied om die manne te help soek na sy ouer broer. In die voertuig het Motang sy pa gebel en die storie vertel en Motang senior het met Titi probeer redeneer. "Die 39-jarige Titi wou niks weet nie en het gedreig om Motang te vermoor." Volgens Shuping het die manne vir Dimpho Motang by 'n tavern opgespoor, waar hulle hom konfronteer het. "Hulle het hom met stokke en 'n byl aangeval. Motang het terugbaklei en kon daarin slaag om weg te hardloop. "Die mans het later teruggekeer, Titi gewapen met 'n vuurwapen. Hy het Dimpho vier keer voor sy jonger broer en ander kliënte in die tavern geskiet, wat op die toneel dood is." Volgens Shuping het Titi en sy vriende Motang ook nog geskop terwyl hy dood op die grond gelê het. "Hulle het daarna petrol oor sy liggaam gegooi en aan sy broer vuurhoutjies gegee en opdrag gegee om die lyk aan die brand te steek, maar hy het geweier." Volgens die NVG is die verhoor vir byna 'n dekade vertraag omdat die beskuldigdes aanhoudend van regsverteenwoordiging verander het. Van die hofstukke het ook verlore geraak. Intussen is Titi se vriende wie saam met hom was oorlede. 'n Vyfde vriend, die eienaar van die vuurwapen, is onskuldig bevind. Tydens vonnisverrigtinge het die staat aangevoer dat Titi dink dat hy untouchable is omdat hy selfs polisiebeamptes aangeval het toe hulle hom wou arresteer. - News24