HY VERRUIL die stetoskoop vir die politiek. Dr. Gustav Bock van Pofadder in die Noord-Kaap het onlangs ’n splinternuwe politieke­ beweging, die Namakwa Civic Movement (NCM), gestig. Hierdie skuif het die inwoners van Springbok – en veral sy pasiënte – ’n bietjie onkant gevang. Volgens Bock wil hy met sy stap ’n positiewe boodskap aan almal uitstuur. “In my praktyk moes ek menigmaal die klagtes hoor oor watter probleme my pasiënte mee gekonfronteer word. “Dit is waarskynlik as gevolg van swak leierskap plaaslik en die regering se onbeholpenheid in die algemeen.” Volgens Bock het hy toe besef as arts kan hy sy pasiënte se simptome behandel, maar nie hul sosio-ekonomiese probleme nie. Ploeg Hy sê hy wil eerder ’n “generalist” wees wat mense aan baie fronte kan help, pleks van ’n “specialist”, wat net ’n klein verskil in mense se lewe kan maak. Dít was sy slotsom. Hy vertel verder: “Ons ploeg reeds 80% in ons gemeenskappe in, so hierdie beweging is net ’n verlengstuk daarvan. “Ons moet Namakwalandse mense se ekonomiese kapasiteit uitbrei deur aan staatsinisiatiewe soos verkiesings deel te neem. “Ons is oop vir almal en wil en sal graag almal akkommodeer, hoewel ons basis hoofsaaklik bruin is.” Verlede maand het die NCM met ’n politieke road­show in Pofadder, sy geboortedorp in die Khâi-Ma-streek, begin. Hieroor sê hy: “Ek wil nie my eie beuel blaas of lugkastele bou nie, maar die belangstelling hier was ongelooflik. “Die feit dat my oupa hier begrawe is, het ook ’n groot rol gespeel. “Met sekerheid kan ek dus noem dat Khâi-Ma 110% agter ons staan. “Dis ook nie waar dat ons skat-skatryk en ’n party vir die elite is nie.”