GABS (Golden Arrow Bus Services) se nuwe elektriese busse gaan veiliger wees. Dié versekering is aan Son gegee. Son het vandeesweek oor die bekendstelling van die eerste elektriese bus in Suid-Afrika berig. Dít is bewerkstellig deur die harde werk van die provinsiale minister van vervoer en openbare werke, Daylin Mitchell, en Golden Arrow-busdienste. Die Bus For Us-maatskappy het in 2017 met die installering van twee sonkragaanlegte begin. Dít het laas jaar daartoe gelei dat twee van die maatskappy se fasiliteite koolstofneutraal verklaar kon word. Die maatskappy het saam met die BYD-busmaatskappy en mede-befondser uYilo­ gewerk om twee 100% elektriese busse vir 12 maande te toets. Die maatskappy het bevestig dat die twee busse van hierdie maand by Golden Arrow ingespan sal word. Dit vervoer reeds daagliks passasiers tussen Retreat en Kaapstad. Van die upgrades is die toetsing van gratis Wi-Fi op Golden Arrow se busse en ’n elektroniese smartcard-betaalstelsel. Bronwen Dyke-Beyer, woordvoerder van Golden Arrow, verduidelik dat die maatskappy ook veiligheidsopgraderings aan die LUR vir vervoer gewys het toe hy na die nuwe busse kom kyk het. “Ons die veiligheidsopgraderings gewys wat aan ons hele bestaande vloot aangebring word. “Dit sluit in paniekknoppies, kameras en drop safes.” Dyke-Beyer sê al is dié fitments in gebiede met hoër misdaad geprioritiseer, sal die elektriese busse dieselfde opgraderings as die res kry. Golden Arrow bied tans op ’n kontrakgrondslag ’n geskeduleerde vervoerdiens wat deur die Wes-Kaapse departement van vervoer en openbare werke geadministreer word. Die maatskappy, wat reeds in 1861 gestig is, bedryf tans meer as 1 000 busse in spitstyd en vervoer daagliks meer as 220 000 passasiers.