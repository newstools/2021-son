'N TAXI driver is Vrydag naby Mfuleni doodgeskiet en nog 'n persoon is gewond. Die voorval kom terwyl die regering sedert Vrydag met die strydende taxi-verenigings, Cata en Codeta, vergader het om 'n einde aan die geweld te probeer bring. Meer as 70 mense is al sedert die begin van die jaar in taxi-verwante voorvalle dood.  Die onlangse voorvalle gaan oor die winsgewende roete tussen Bellville en Paarl/Mbekweni. Daylin Mitchell, LUR vir vervoer en openbare werke, het gedreig om die roetes en taxi-staanplekke vir twee maande te sluit as die geweld voortduur. AO Joseph Swartbooi, 'n polisiewoordvoerder, sê  aan SABC News 'n 35-jarige man is in die jongste voorval dood. Swartbooi sê met die polisie se aankoms op die toneel is 'n 28-jarige man ook met koeëlwonde gevind.Niemand is nog in verband met die voorval gearresteer nie.   