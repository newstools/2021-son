’N DRUGGIE het onlangs veroorsaak dat ’n hospitaalvloer soos ’n bloedbad lyk. Die voorval het Sondag in die Springbok-hospitaal in Namakwaland gebeur. Ingeligtes vertel dat ’n pasiënt met oop wonde behandeling moes ontvang. “Die ou was blykbaar onder die invloed van ver­dowingsmiddels toe hy die wonde opgedoen het. Toe personeellede sy wonde wou stitch en behandel, het hy die ongevalle-eenheid omgekeer. Dit was chaos met bloed oral.” Dit is nie bekend of hy in ’n bakleiery betrokke was of waar hy die wonde opgedoen het nie. Hy het blykbaar amper ’n arme dokter met die bloeddruk-apparaat raakgegooi toe hy so berserk gegaan het. Die gooi was egter mis en niemand is in die geharwar beseer nie. Agterna was die bloedkolle en -spatsels in die hospitaal die stille getuienis van die ou se gewelddadigheid, sê ’n bron aan Son. Die polisie moes kom om die situasie te ontlont. Hulle het die pasiënt in hegtenis geneem en sal verskeie sake, waaronder saakbeskadiging, teen hom ondersoek. Intussen vra die personeel en lede van die publiek nou vrae oor die veiligheidsituasie by die hospitaal. Son het ontdek daar is wel sekerheidswagte, maar sonder vuurwapens. Daar is egter geen veiligheidshekke of kameras op die perseel nie. Ondersoek Volgens kapt. Olebogeng Tawana, polisiewoordvoerder, het die pasiënt vroeër Sondag by die hospitaal aangekom vir behandeling. “Die polisie het ’n saak van kwaadwillige saakbeskadiging geopen en die ondersoek duur voort,” aldus Tawana. Deon Olivier, waarnemende provinsiale voorsitter van die vakbond Health & Other Services Personnel Trade Union of South Africa (Hospersa) meen die veiligheid­situasie by die hospitaal laat veel te wense oor en stel die unie se lede in gevaar. Hy het belowe hy sal die bogenoemde sake met die betrokke leiers en hospitaalbestuur in die Noord-Kaap bespreek.