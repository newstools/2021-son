'N VERMEENDE gangster van Gqeberha (Port Elizabeth) is Woensdag drie lewenslange vonnisse opgelê op drie moordklagte. Neaven Demingo (24) is in die hooggeregshof skuldig bevind aan die moorde op Austin Tembula (20), Fernando Asia (27) en Jacques Roberts (24). Tembula en Asia is op 30 April 2019 geskiet terwyl hulle met vriende op 'n oop veld in Bethelsdorp gestaan het. Roberts is op 18 Mei 2019 geskiet. Demingo is op 20 Mei 2019 by 'n dwelmpos in Uitbreiding 31 in Bethelsdorp vir die moord op Roberts in hegtenis geneem. Terwyl hy daarvoor in die hof verskyn het, is hy ook aangekla van Tembula en Asia se moorde. Lt. genl. Liziwe Ntshinga, provinsiale polisiekommissaris, het die samewerking tussen ondersoekbeamptes, die nasionale vervolgingsgesag en gemeenskappe geloof. "Weens daardie effektiewe samewerking kan gemeenskappe verseker wees van vonnisse soos dié," sê Ntshinga.