DIE ikoniese offload-koning van wêreldrugby het uiteindelik besluit om sy rugbystewels op te hang. Sonny Bill Williams het gister sy uittrede uit die rugbyunie en rugbyliga bevestig terwyl hy hom voorberei om weer sy boksloopbaan op te wek. Die 35-jarige boorling van Auckland in Nieu-Seeland het sy laaste game vir die All Blacks in 2019 in die World Cup in Japan gespeel. Welslae Daarna het hy ’n ooreenkoms van twee jaar met die rugbyligaspan Toronto Wolfpack in Engeland se Superliga gesluit. Williams het die All Blacks in 58 toetse verteenwoordig. Hy het die World Cup twee keer (in 2011 en 2015) gewen. In 2012 het in Hamilton hy die Superrugby-titel saam met die Chiefs teen die Sharks met 37–6 gewen. Benewens sy welslae in rugbyunie, het die 110 kg-atleet ook 12 keer vir die Kiwi’s op internasionale vlak in rugbyliga uitgedraf. Hy is ’n tweemalige NRL-kampioen in rugbyliga. Williams gaan voortaan ál sy aandag vestig op die boksring, waar hy hoop om die wêreldswaargewigkampioen te word. “Ek was nederig genoeg om te verstaan ??dat die ou knieë nie meer aan die eise kon voldoen om week in en week uit footy, veral in die NRL, te speel nie,” het Williams gister aan Channel Nine­ in Australië gesê. Die laaste keer toe hy in die kryt was, was in Januarie 2015, toe hy die Amerikaanse swaargewig Chauncy Welliver met ’n eenparige besluit in Sydney verslaan het. Dit was die sewende oorwinning in sy loopbaan. Hy is steeds onoorwonne en het voorheen met die Wêreldboksvereniging (WBA) se internasionale swaargewigtitel en die Nieu-Seelandse professionele boksvereniging (NZPBA) se swaargewigtitel gespog. Williams het egter aan Channel Nine gesê hy is gretig om sy loopbaan te hervat nadat hy en sy bestuurder, Khoder Nasser, gepraat het. “Ek het met my bestuurder gesels. Ek het gesê: ‘Broer, ek dink ek wil nog ’n paar jaar in die boksring wees. Ek is 35.’ “Ek het natuurlik eers met my vrou gepraat en soos gewoonlik het sy my ondersteun. Ek wil weet hoe dit oor ses maande in plaas van ses weke gaan verloop,” het hy gesê. Williams was veral baie gewild onder rugbyondersteuners in die Kaap. Hy is met ’n Kapenaar getroud.