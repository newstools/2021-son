VAN 26 April tot 1 Mei vanjaar bied die Suidoosterfees ’n kleiner, meer intieme fees as gewoonlik aan. Dié korter program val binne die fees se tradisionele datums, maar vind plaas in ooreenstemming met Suid-Afrika se corona-virus-regulasies wat steeds geld. Die meeste produksies word by die Kunstekaap-teater, die tuiste van die Suidoosterfees, gehou. Ander produksies sal in die gewilde inryteater-formaat by Atlantic Studios in Montague Gardens te sien wees. Prof. Brian Figaji, direksievoorsitter, sê die Suidoosterfees is daartoe verbind om werkgeleenthede vir kunstenaars en ’n veilige omgewing vir gehore te skep waar hulle ’n heerlike verskeidenheid van teater, musiek en gesprekke kan geniet. Aankondig Die programverskeidenheid reflekteer die fees se slagspreuk: “ ’n Fees vir almal!” Produksies wissel van ernstige drama tot klassieke musiek, boekgesprekke, komedie en gesinsvermaak. Ingevolge die nasionale pandemieregulasies is daar ’n beperkte aantal kaartjies vir elke produksie beskikbaar. In die volgende week gaan die Suidoosterfees elke dag ’n nuwe programafdeling aankondig. Soos gewoonlik is daar baie gratis aktiwiteite vir feesgangers, maar hiervoor is besprekings per e-pos noodsaaklik weens die kleiner kapasiteit. Besprekings vir gratis aanbiedinge kan by Francois Abrahams gemaak word. Stuur ’n e-pos na Francois.Abrahams@media24.­com. Kaartjies is by Computicket beskikbaar.