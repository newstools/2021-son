DRIE mans is in 'n japtrap in hegtenis geneem kort nadat hulle by 'n huis in Gordonsbaai ingebreek het. Die mans, tussen die ouderdom van 21 en 27, is in besit van twee ongelisensieerde vuurwapens en ammunisie  asook 'n gesteelde motor gevind. Kol. Andrè Traut, polisiewoordvoerder, sê dis die waaksaamheid en spoedige optrede van die flying squad wat tot die arrestasies gelei het. "Die lede het inligting ontvang dat die verdagtes in 'n Honda Jazz gevlug het wat tydens die rooftog gevat is en het met 'n soektog in die nabye area begin totdat die voertuig in Delft opgemerk is," vertel Traut. Traut sê na 'n vlugtige jaagtog, is die voertuig in die Blackheath-omgewing tot stilstand gedwing. Die vuurwapens wat in hul besit gevind is, is onderskeidelik in Bellville en Parow gesteel. Die mans verskyn Donderdag in die Blue Downs-landdroshof op klagte van motordiefstal, besit van ongelisensieerde vuurwapens en ammunisie asook die besit van gesteelde goedere.