KLAPMUTS. – Die familie van ’n man vermis geraak het toe hy hospitaal toe is, het ontdek hy het onder ’n boom op die hospitaal-perseel tot sy einde gekom. Dís wat met Leon Jacobs (43) van Pinotage Villas in Klapmuts gebeur het. Volgens Jacobs se familie is hy Sondagaand met ’n ambulans na die provinsiale hospitaal in Stellenbosch geneem nadat hy ’n pyn op die bors gekry het. Daarna het hulle nooit weer van hom gehoor nie. Chrisjan van Rooi, Jacobs se swaer, het aan Son vertel hulle was van plan om Jacobs gister as vermis te gaan aanmeld. ’n Familielid het hom egter Woensdag ingelig dat Jacobs gevind is waar hy skynbaar onder ’n boom op die hospitaalperseel gesterf het, sê hy. Van Rooi sê dit is nog nie duidelik wanneer hy afgesterf het en wie hom onder die boom aangetref het nie. Hy vertel: “My swaer se baas het Maandag by die hospitaal na hom gaan soek. Daar het hulle vir hom gesê hy verskyn nie op die stelsel nie. “Ek kan nie verstaan hoe dit moontlik is nie oor hy gereeld vir sy behandeling by die hospitaal gegaan het. “Nadat my suster se dogter Celeste vir my gesê het hulle het hom onder ’n boom gevind, is ek Woensdag na die hospitaal. “Toe ek daar kom, het hulle my na ’n kamer geneem waarin hy lê. “Ek moes onmiddellik met ’n begrafnisondernemer reël om sy liggaam te verwyder oor hy nie in ’n yskas gelê het nie. Uitgeken “Geen van die hospitaalpersoneel het enige antwoorde aan my verskaf nie. “Ek het hom net uitgeken en gesien dit is hy. Daarna het ek die hospitaal verlaat.” Volgens Van Rooi verneem hulle Jacobs het onder die boom verkluim. Wat egter verwarrend is, is dat Sandra Maritz, ’n woordvoerder van die gesondheidsdepartement, sê Jacobs is op 7 Maart by die hospitaal behandel en dieselfde aand weer ontslaan. Maritz sê die ambulansdienste het hom weer op 10 Maart ingebring, hy is behandel en kort daarna het hy gesterf. Oor die aand van 7 Maart verduidelik sy: “Die ambulansdienste het mnr. Jacobs 21:39 na die Stellenbosch-hospitaal se noodgevalle gebring. Sy toestand­ is geassesseer en hy het die nodige sorg ontvang. “Hy is gemonitor totdat hy stabiel genoeg was om ontslaan te word. “Mnr. Jacobs is nie vir verdere behandeling in die hospitaal opgeneem nie, maar die gesondheidswerkers het hom ’n verwysingsbrief gegee om by ’n plaaslike kliniek te wys sou hy verdere behandeling benodig. Hartseer “Die ambulansdienste het hom weer op 10 Maart na noodgevalle gebring. Hy is geassesseer en behandel, maar is kort ná sy aankoms dood.” Volgens Maritz het die personeel dadelik Jacobs se familie gekontak en die hartseer nuus met hulle gedeel. ’n Begrafnisondernemer het net ná 21:00 sy liggaam kom verwyder soos gereël deur sy familie, voeg Maritz by. Sy sê dit moet vir die familie baie moeilik wees om Jacobs se dood te verwerk en hulle kan die hospitaal skakel sou hulle enige bekommernisse hê.