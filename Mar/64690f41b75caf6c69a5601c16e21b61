DAAR was gister trane van blydskap toe Son ’n gesin bederf het wat twee kinders weens voedselvergifting verloor het. Hierdie is nie om ’n brag te vang nie, maar om ’n gesin wat diep in die nood is by te staan en te wys dat daar iemand in hierdie wêreld is wat nog omgee. Son het Vrydag berig hoe Lezaan Mentoor (17) en haar sussie, Alexzandra (12), van Grabouw gesterf het toe hulle per ongeluk gif ingekry het. Die twee se ma, Lena, het aan Son vertel hoe sy verlede maand van die gif in haar kos gegooi het. Sy het gedink dit is sout. Volgens haar het Lezaan se boyfriend ’n pak spices aan haar gegee en die gif was daarin. Blykbaar het baie ander mense in die gemeenskap van die spices opgetel toe ’n trok op die N2-snelweg omval, sê Lena. Maar dis net sy en haar gesin wat dodelik siek daarvan geword het, voeg sy by. Nadat Lena laas week hul huislike omstandighede aan Son verduidelik het, het ons besluit om die gesin ’n bietjie by te staan. Dis net om hul las ’n bietjie ligter te maak. Lena en haar man, Alexander, is albei werkloos en moet nou ook vir Lezaan se 16 maande oue baba, Icelyn, sorg. Toe Son met die kos en hamper by hul huis opdaag, kon hulle nie hul oë glo nie. Daar was verskillende vleissoorte, vars groente, doeke en melk vir die baba, babakos én toiletware vir die baba en selfs lekkernye vir die gesin in. Volgens Lena het hulle net R14 000 gehad om albei hul dogters te begrawe. Die familie het nie ’n begrafnisplan nie, maar is wel by ’n stokvel betrokke wat met die geld na vore gekom het. ’n Hartseer Lena vertel: “Die begrafnis het baie mooi afgeloop. “Ons het twee foto’s van hulle vergroot en wanneer ek hul gesigte sien, kan ek nie oor hul dood kom nie. “Ons kinders is mooi bo- op mekaar begrawe.” Terwyl Lena en haar man by ons besoek hul dogters se foto’s vasgehou het, het klein Icelyn haar ma se foto vasgegryp. Sy het dit styf vasgehou en die hele tyd haar ma se gesig gesoen. Klein Icelyn het dit ’n hele ruk lank gedoen en later moes haar ouma haar vra om haar mamma se foto te los. Lena sê sy was baie rustig tydens die begrafnis, maar sy het kort-kort na die graf gewys terwyl haar ma se kis gesak het. Lena en haar man was gister albei baie meer verlig as verlede week nadat hul kinders ná byna ’n maand begrawe is. Die gesin is dankbaar vir die begrafnisondernemers wat hul kinders ’n mooi begrafnis gegee het. Lena sê noudat haar kinders rus, kan sy elke dag probeer om hul skielike dood te verwerk.