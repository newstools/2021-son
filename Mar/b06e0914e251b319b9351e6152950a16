“EK GEE nie om dat jy blind is nie ... en hoe kan jy blind wees as jy my dophou?” Só beweer Marlin Kolbee (40) teenoor Son is hy voor ’n ry mense verneder en verkleineer omdat hy blind is. Kolbee, wat vir Suid-Afrika se blinde krieketspan speel, sê hy is laas Donderdag by die Ultra Liquors-drankwinkel in Grassy Park weggewys omdat hy nie sy vrou as ’n gids in die winkel kon gebruik nie. Kolbee, van Grassy Park, verduidelik dat hy en sy vrou al baiekeer by die winkel ingegaan het en nog nooit ’n probleem ondervind het nie. Opstandig “Ons het in die ry gestaan, maar toe ons voor kom, het die ou wat voor staan, gesê net een persoon mag ingaan. “Ons het probeer verduidelik dat ek eintlik die inkopies sal doen terwyl my vrou, wat my gids is, my gaan help.” Kolbee beweer dat die werker toe begin opstandig raak het. “Hy’t gesê hy gee nie om nie, want hy volg Covid regu­lations. Toe try ons weer om te verduidelik dat ek blind is, dat ek nie kan sien nie en dat dit my reg is om ’n gids te hê. “Maar steeds wou die ou nie luister nie. Hy wou toe weet hoe ek blind kan wees as ek hom ‘dophou’. Dit het my so klein laat voel, want hy’t dit voor al die mense gedoen.” Die werker het glo toe ook ’n voorstel gemaak dat Kolbee buite bly en hy sy hand vashou sodat sy vrou kan ingaan. “Ons het voorgestel dat ons langer sal wag totdat twee mense uitkom, maar hy wou dit nie hoor nie en het die ander mense ingelaat wat agter ons in die ry gestaan het.” Kolbee sê hy het in sy hele lewe nog nie so vernederd gevoel nie. “Ek het probeer om sy naam te kry, maar hy wou dit nie gee nie. “Dis regtig net ’n hartseer saak dat ons as gestremdes nog steeds sleg behandel word omdat ons ’n disability het. Ek het nie eens ’n sorry van die winkel of manager gekry nie.” Toe Son gister die winkel besoek het, het die bestuurder, Imraan Osman, gesê dit is die eerste dat hy van die voorval hoor. Osman het bygevoeg dat hy dus nie kommentaar kan lewer nie, maar hy kan wel sê dat hulle net Covid-regulasies gevolg het.