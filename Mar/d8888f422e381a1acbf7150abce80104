DIS met ’n maag vol lastige skoenlappers wat Judy Adams van Wesbank haar sakke gepak het om universiteit toe te gaan. Vir dié 18-jarige was dit die heel eerste keer dat sy haar ouerhuis verlaat om haar drome te volg. Dit is ’n trotse oomblik omdat Judy die eerste in haar familie sal wees wat universiteit toe gaan. Judy het in haar tienerlewe nog nie eens een aand uitgeslaap weg van haar ouerhuis af nie. Hieroor sê sy: “Dit was nog nooit ’n opsie vir my nie. Ek het gehou daarvan om by die huis te wees, in my eie bed te slaap en tyd by my familie deur te bring. “Maar nou is dit tyd dat ek my vlerke sprei en die groot wêreld aanpak.” Judy is aanvaar om aan die Universiteit van Kaapstad in die sosiale wetenskappe te studeer. Judy sê terwyl sy Maandagoggend haar sakke gepak het, het sy baie opgewonde gevoel. “Oe, die skoenlappers het kom kuier ... maar dit is die goeie tipe,” lag sy. Sy het laas jaar haar matriek aan die Hoërskool Wesbank geslaag en haar plan was altyd om verder te studeer. Vir Judy is dit die grootste oomblik in haar lewe omdat sy van kleins af vir haarself gesê het sy wil universiteit toe gaan. “Ek het baie hard gewerk, met die gedagte dat ek eendag my ouers baie trots wil maak, aan hulle wil bewys ons omstandighede moenie vir my of enige een van ons terughou nie.” Judy het ’n beurs ontvang van NSFAS en met die beurs kry sy ook die geleentheid om op kampus te woon. “Ek het gewonder hoe ek daar gaan uitkom, hoe dit sal wees, wat vir my wag, maar my ouers is heelpad saam met my. So, dit het my gehelp om te kalmeer,” vertel Judy. Al het Judy nie eens ’n tas gehad om haar klere in te pak nie, het dit haar nie uit laat voel nie. “Ek is nou hier. Dit beteken ek kan nou die kwaliteit van my lewe verbeter. In Wesbank kry jy nie baie geleenthede om jou lewe te verander soos jy wil nie, maar nou het ek die geleentheid om dit self te doen.” Judy sê dis vir haar baie lekker dat sy haar ouers trots maak. “Dit motiveer my om beter te wees as ’n persoon wanneer ek ander gelukkig maak,” sê sy. Vir haar ouers, Anthony en Patricia Adams, is dit ’n droom wat waar geword het. “Ek is over the moon. Ek is excited vir haar en weet sy gaan baie goed doen,” sê Patricia. Vreugdevol Vir Anthony is dit ’n geleentheid vir sy dogter om te bewys sy kan enige iets doen. “Ek het ’n droom gehad dat my lewe eendag so vreugdevol sal wees en kyk nou,” sê hy. Judy sluit af: “Moet nooit dat enige iemand vir jou vertel wat om te doen nie. Wys vir die mense rondom jou jou omstandighede bepaal nie jou toekoms nie.”