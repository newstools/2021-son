’N LAWYER is in die Bellville-handelshof tot agt jaar tronkstraf gevonnis. Eslin Meyer (63) se skuldigbevinding volg ná ’n lang verhoor waar hy tereggestaan het op aanklagte van diefstal en die versuim om behoorlike rekeningkundige rekords te hou van die geld wat ’n prokureur in ’n trustrekening ontvang. Meyer was die eienaar van Eslin Meyer Prokureurs, met kantore in Mitchells Plain en Gordonsbaai. Die praktyk het kliënte verteenwoordig in sake rakende die Padongelukkefonds (POF) en die administrasie van boedels. Hy het drie trust­rekeninge en twee sake­rekeninge bedryf. Bedrieg Sy kliënte het eise teen die POF ingedien, vorms ingevul wat deur Meyer verskaf is en al die nodige ondersteunende dokumente ingehandig. Ná die administrasie van die eise sou die POF betalings aan die eisers in die trustrekeninge doen. Adv. Tommy Bunguzana het aan die hof gesê daar is op 23 November 2013 altesaam 61 eise by Fidelity Funds ingedien teen Meyer se trustrekeninge. Fidelity Funds het R6,44 miljoen betaal aan eisers wat deur Meyer bedrieg is. Eric Ntabazalila, woordvoerder van die nasionale vervolgingsgesag, sê om die geld te verduister het Meyer vals betalingsfakture aan sy kliënte voorgelê en dan net ’n gedeelte van die geld oorbetaal en die res vir homself gehou het. Soms het hy selfs die volle POF-betaling weerhou en bloot nie sy kliënte vertel dat die eis suksesvol was en hy hul geld ontvang het nie. Ntabazalila sê Meyer se kliënte het finansieel daaronder gely. “Nombulelo Sokam het byvoorbeeld ’n eis van R1,134 miljoen ontvang, maar sy het slegs R402 413 ontvang nadat hy R732 354 in sy persoonlike bankrekening deponeer het. Suleiman Christians het nie ’n sent van sy R373 365 POF-eis ontvang nie. Tussen Julie 2006 en Februarie 2007 is R1,18 miljoen in sy prokureursfirma se trustrekening betaal. Hy gebruik die geld vir persoonlike en sakeuitgawes,” sê Ntabazalila. Bunguzana het betoog dat Meyer se oortredings oor ’n lang tydperk ongestraf gegaan het. “Die beskuldigde het die hof nie in sy vertroue geneem nie en het nie verduidelik waarom hy hierdie oortredings begaan het nie, maar hy het onskuld voorgehou ten spyte van die berg getuienis teen hom. Sy motivering vir hierdie oortreding was pure gulsigheid en eiebelang. Wat hierdie saak ernstiger maak as ’n gewone white collar-misdaad, is Meyer se minagting en miskenning van die ernstige gevolge van sy plan vir onskuldige mense,” het Bunguzana betoog. Hy het die hof gevra om ’n vonnis van 15 jaar op te lê as ’n gepaste straf. Ntabazalila het Meyer se vonnis namens die vervolgingsgesag verwelkom.