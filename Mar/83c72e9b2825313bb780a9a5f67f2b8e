’N ONSKULDIGE vrou van Mitchells Plain is Maandagaand in haar huis koelbloedig doodgeskiet. Denise Roman (61) van Westridge is in die arm en kop geskiet, en is op die toneel dood. Die skietvoorval het omstreeks 20:15 in Farrier-straat uitgebreek toe gangsters by haar huis ingehardloop en begin skiet het. Skielik Sy is noodlottig gewond en is op die toneel dood. Volgens ’n familielid wat in die huis was tydens die skietery, het ’n ou net ewe skielik by hul huis ingehardloop gekom. Sy, Roman en twee minderjarige kinders van ses en vier jaar oud het in die voorkamer gesit en TV kyk. Die familielid wat verkies om anoniem te bly, verduidelik: “Die een outjie het eers ingehardloop gekom. “Kort op sy hakke het ’n lang, skraal ou met ’n gun in die hand ingekom. “Ek het platgeval en die kinders platgestoot toe die ou begin skiet het. “Denise is raakgeskiet toe sy kamer toe wou hardloop om te vlug. “Sy het in die kamer inmekaargesak en is op die toneel dood.” Ontevrede inwoners sê die voortslepende bende­geweld tussen die Hard Living­- en 28-bende wat tans in die area woed, het die vrou se lewe geneem en so ook ’n familie verwoes. Volgens kapt. FC van Wyk, ’n polisiewoordvoerder, het die cops nog niemand gearresteer in verband met die voorval nie en ’n moordsaak word ondersoek.