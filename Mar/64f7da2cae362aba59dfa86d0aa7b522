'N BRAND het Dinsdagaand in een van die geboue by die parlement uitgebreek. Die oorsaak van die brand is nog onbekend en daar was geen beserings aangemeld nie. Moloto Mothapo, 'n woordvoerder vir die parlement, het die voorval bevestig en sê 'n ondersoek is gelas om die oorsaak van die brand te bepaal. Jermaine Carelse, 'n 'n woordvoerder vir die brand en reddingsdienste van die Stad Kaapstad, sê die brand het omstreeks 22:30 aan 'n deel van die nasionale vergadering ontstaan. Netwerk24 berig dat die brand in die Ou Volksraadsaal was. Kantore bo die raadsaal en komitee-sale is geraak, terwyl dele in die omgewing van die raadsaal onder water was weens die sprinkelstelsel. Brandbestryders van Roelandstraat, Soutrivier, Seepunt, Brooklyn en Milnerton is na die toneel ontbied. Met hul aankoms is vlamme op die dak ontdek en hulle kon daarin slaag om dit te blus. Carelse voeg by dat die brand omstreeks 00:43 geblus is.