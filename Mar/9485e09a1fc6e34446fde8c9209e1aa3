REËN, bly nou asseblief tog weg! Dít sal sekerlik die Cape Cobras se groot pleidooi aan die Kaapse weergode wees nadat hulle hulself vir die tweede agtereenvolgende week in ’n stewige posisie geplaas het om ’n vierdagwedstryd te wen. Die Kapenaars het Dinsdag op die eerste dag van hul wedstryd teen die Knights op Nuweland die besoekers vir 181 in hul eerste kolfbeurt uitgeboul. Teen uitskeityd was die Kapenaars se telling in hul eerste beurt 84/1, met Pieter Malan (51) en Zubayr Hamza (29) wat vanoggend moet kom voortkolf – net 97 lopies agter die Knights se telling. Verlede week teen die War­riors het die Cobras hulself ook in ’n stewige posisie geplaas om uiteindelik hul eerste meerdaagse wedstryd van die seisoen te wen, maar toe kom ry eendeweer in die laaste twee dae hul planne in die wiele. Dié keer sal die Cobras-kaptein, Tony de Zorzi, egter hoop om die sege voor die toegelate vier dae te beklink. Dan sal die tuisspan egter Woensdag met groot dissipline moet kolf en ’n geskikte telling en voorsprong opbou voordat hulle die Knights vra om weer te kolf. Die Knights se kolfbeurt was Dinsdag maar net vier balle oud toe Matthew Kleinveldt vir ’n nulletjie van die boulwerk van Nandre Burger (4/64 in 15.4 boulbeurte) uitgevang is. Burger was ook nie die enigste verwoester met die bal nie. Hy het goeie ondersteuning van Tshepo Moreki (4/45 in 16 boulbeurte) gekry. Jason Smith (2/19 in 9 boulbeurte) tel ook onder die paaltjievrate. In Johannesburg kolf die Titans met hul telling op 45/1 voort nadat hulle die Lions in hul eerste beurt vir 206 uitgeboul het. Die Warriors is ook met die rug teen die muur nadat die Dolphins hulle vir 124 uitgeboul het. Die Dolphins kolf Woensdag op St. George’s Park in Gqeberha voort met hul telling op 67/2.