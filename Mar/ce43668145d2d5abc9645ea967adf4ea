DUANE Vermeulen het wel gister met SA Rugby se toekenning vir speler van die jaar weggestap, maar hy het erken hy sou dit eerder aan Cornal Hendricks gegee het. Hendricks is as die Currie Cup-speler van die jaar aangewys. Vermeulen glo Hendricks sou ook ’n waardige wenner van die toekenning vir speler van die jaar gewees het. Die kaptein van die Bulls het gister in ’n aanlyn kon­ferensie gesê: “Ja, dit was uiteraard ’n moeilike jaar en op ’n manier voel ek vir elke speler omdat ons nie internasionale rugby kon speel nie. “Daar is ’n paar manne in die groep (van benoemdes) wat regtig hul klas gewys het. “Curwin (Bosch) het ’n fantastiese toernooi gehad. Die druk het hom ’n bietjie in die finaal opgekeil. Ek glo hy sal egter daaruit leer. “Kitsie (Steven Kitshoff) was uitstekend vir die Stormers en vir die Bokke vir ’n groot aantal jare. Maar in my oë was die uitstaande speler Cornal Hendricks, veral van waar hy was en waarvandaan hy gekom het. “Hy is ’n vleuel wat binnesenter toe geskuif het. “Hy was die speler van die wedstryd in die Currie Cup-semi en in die -eindstryd en is as die speler van die toernooi aangewys, maar hy is beslis die persoon wat ek sou gekies het.” Benewens Vermeulen, wat as SA speler en Superrugby Unlocked-speler van die jaar, en Hendricks, wat as Currie Cup-speler van die jaar aangewys is, is Wandisile Simelane, buitesenter van die Lions, as die jong speler van die jaar aangewys. Hendricks se sentermaat van die Bulls, Stedman Gans, is as SA se sewesspeler van die jaar gekroon. Die Bulls is as span van die jaar aangewys, met hul mentor, Jake White, as die afrigter van die jaar. Dan het die uiters ervare Jaco Peyper met die louere as skeidsregter van die jaar weggestap.