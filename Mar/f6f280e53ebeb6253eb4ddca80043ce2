DIE minister van polisie, Bheki Cele, het vir swaarder strawwe gevra vir diegene wat polisiebeamptes vermoor. Dit kom nadat ses polisiebeammpts binne 10 dae vermoor is. Cele het Sondag by 'n polisieman se gedenkdiens in Durban gesê hulle is in skok oor die moorde. Die polisieman van Chatsworth is doodgeskiet toe hy na 'n voorval van huishoudelike geweld uitgeroep is. Sy gedenkdiens was op dieselfde dag as wat twee polisiemanne in Kraaifontein doodgeskiet is. "Hoewel dit 'n donker tyd vir die polisie is, sal ons nie deur sulke lafhartige dade afgeskrik word nie," het Cele gesê. Hy het polisiebeamptes gevra om dodelike geweld te gebruik om hulself te beskerm. "Die wet is aan julle kant om beslissend op te tree wanneer julle deur misdadigers gekonfronteer word." - News24   