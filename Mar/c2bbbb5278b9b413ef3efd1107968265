BONNIEVALE. – Tot dusver is 50 krokodille al terug in hul hokke. Son berig nou al die laaste paar dae oor die krokodille wat laas Woensdag uit aanhouding op ’n teelplaas in die Angora-omgewing ontsnap het. Petro van Rhyn, ’n woordvoerder van CapeNature, het Son in kennis gestel 50 van die ontsnapte reptiele is al terug op hok. Van Rhyn sê die soektog na nóg krokodille gaan steeds voort. Volgens Van Rhyn het die polisie vier bote beskikbaar gestel. Die soekgeselskap sluit agt polisieduikers in, asook die betrokke krokodilboer, Johan van der Merwe, en plaasboere van die omliggende omgewing. Kos Volgens Van Rhyn het CapeNature vanghokke met lokaas by die Breederivier uitgesit, maar hulle kon tot dusver nog nie die reptiele in dié hokke vang nie. Van Rhyn sê omdat daar in die rivier oorgenoeg kos vir die krokodille is, steur die krokke hulle glad nie aan die lokaas in die vanghokke nie. Dit is steeds nie bekend hoeveel krokodille nog op vrye voete is nie, maar die soekgeselskap doen alles in sy vermoë om die reptiele te vind. Van Rhyn waarsku steeds mense om nie naby die rivier te kom nie. Volgens Van Rhyn is die krokodil-hotspots 5 km in die rigting van Robertson en dan ook 5 km in die rigting van Swellendam. Van Rhyn doen ’n beroep op mense wat krokodille in die omgewing gewaar om die Bonnievale-polisie dadelik by 023 616 8060 te bel.