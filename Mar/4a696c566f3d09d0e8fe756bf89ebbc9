DIE belowende stutte Neethling Fouché, Leon Lyons en Sazi Sandi het gister almal kontrakverlengings met Westelike Provinsie Professionele Rugby (WPPR) gesluit. Die indrukwekkende vaskop Fouché het in sy drie jaar in Kaapstad tot ’n gedugte mededinger ontwikkel. Hy het vir nog twee jaar geteken met die doelwit om sy loopbaan na die volgende vlak te neem. Lyons en Sandi kom albei van die Oos-Kaap en het direk ná skool die Westelike Provinsie Rugbyinstituut bygewoon voordat hulle in 2018 die Junior Springbokke gaan verteenwoordig het. Die loskop Lyons en vaskop Sandi is albei die afgelope jaar by die senior groep ingesluit en in 2020 hul buiging vir onderskeidelik die Stormers en WP gemaak. Die Stormers se hoofafrigter, John Dobson, het gesê met talentvolle jong voorrymanne soos Fouché, Lyons en Sandi wat nou geteken het, loop alles vlot in die Kapenaars se stutfabriek. “Al drie hierdie spelers het ’n belangrike rol in ons groep se enjinkamer te speel. “Ons sien uit daarna om hulle in die komende jare verder te laat ontwikkel. “Ons het ongelooflike talent in die voorry tot ons beskikking. Ons verwag voortaan wonderlike dinge van Neethling, Leon en Sazi,” het Dobson gesê. Ebrahim Rasool, voorsitter van WPPR, het gesê die feit dat hierdie drie belowende stutte op die boeke bly, is ’n goeie aanduiding van die diepte van die groep wat gebou word. “Dit is belangrik om voortdurend vorentoe te kyk met ’n toekomsvisie en dit is presies wat hierdie drie spelers vir ons verteenwoordig. “Hulle het almal al ongelooflike belofte getoon en ons sien uit daarna om te sien hoe hulle verder ontwikkel om ons voorry na nog groter hoogtes te neem,” het Rasool gesê.