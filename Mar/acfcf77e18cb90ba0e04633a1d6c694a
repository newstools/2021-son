DIE mediese nooddienste (EMS) in die stad Tshwane is weer tot stilstand geruk. Die munisipaliteit sê hy is gedwing om nooddienste-bedrywighede, insluitende ambulansdienste, te stop. Luidens `n EWN-verslag is daar 'n jarelange geskil tussen die stad en die departement van gesondheid in Gauteng oor die lisensie wat nodig is om die nooddienste te bedryf. Karen Meyer, burgemeesterskomiteelid vir gemeenskapsveiligheid van Tshwane, sê die provinsiale regering het teruggegaan op 'n ooreenkoms om hul tydelike bedryfslisensie, wat in Januarie verval het, te hernu. “Ons sal die komende week aansoek doen om 'n nuwe lisensie, maar dit het ons helaas geen ander keuse gegee as om dienste op te skort nie." Meyer sê hulle verwag die provinsie sal terugvoer gee oor waarom hulle teruggegaan het op hul oorspronklike besluit. Intussen sal die stad nou sy 78 ambulanse se noodoproepe na die provinsiale EBW stuur. – EWN 