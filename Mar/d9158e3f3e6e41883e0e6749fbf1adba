MOLEFI Ntseki, afrigter van Bafana Bafana, moet eenvoudig nou sy Kaapse spelers ’n kans gee. Die breier van Suid-Afrika het Kaapse spelers soos Cape Town City se Craig Martin en Ruzaigh Gamildien van Swallows in sy groep van 26 spelers ingesluit. Dis Gamildien se eerste call-up in agt jaar. Dan het Ntseki ook verras deur die voormalige kaptein en ook ’n Kapenaar, Dean Furman van Carlisle in Engeland, in te span. Dis vir volgende week se Afrikabeker-kwalifiseringstryd op 25 Maart in die FNB Stadium teen Ghana. Drie dae later pak Bafana Bafana die Soedanse span in sy Al Hilal-stadion. Bafana Bafana is in groep C tesame met Ghana, Soedan en São Tomé en Príncipe. Bespreek Die Black Stars, soos die span van Ghana bekend staan, gee die pas aan in die groep met nege punte – dieselfde getal punte as Suid-Afrika. Maar Ghana is bo omdat hy ’n beter head-to-head rekord as Suid-Afrika het. Die spanne spook sake uit om hul plek in volgende jaar se toernooi in Kameroen te bespreek. Ntseki het van die gedugste oorsese en plaaslike spelers gekies. Dis dalk ’n aanduiding van hoe ernstig Ntseki is om kwalifisering te verseker. Dis verblydend om te sien dat Ntseki die plaas­like spelers beloon vir hul harde werk in die Premierliga. Maar mens kan net hoop die afrigter sal wel gebruik maak van spelers soos Martin en Gamildien, wat weekliks bestendig vertoon vir hul onderskeie spanne. Die Bafana Bafana-groep: Doelwagters: Veli Mothwa (AmaZulu), Ronwen Williams (SuperSport United), Itumeleng Khune (Kaizer Chiefs) Verdedigers: Thibang Phete (OS Belenenses, Portugal), Siyanda Xulu (Hapoel Tel Aviv, Israel), Thulani Hlatshwayo (Orlando Pi­rates­), Mosa Lebusa (Sundowns), Innocent Maela (Orlando Pirates), Sifiso Hlanti (Swallows), Thapelo Morena (Sundowns), Craig Martin (Cape Town City) Middelveldspelers: Sipho Mbule (SuperSport United), Andile Jali (Sundowns), Luther Singh (Paços de Ferreira, Portugal), Dean Furman (Carlisle United, Engeland), Rivaldo Coetzee (Sundowns), Themba Zwane (Sundowns), Thulani Serero (Al Jazira, Abu Dhabi), Ben Motshwari (Orlando Pirates), Bongani Zungu (Rangers, Skotland), Keagan Dolly (Montpellier, Frank­ryk), Percy Tau (Brighton and Hove Albion, Engeland) Doelskieters: Kermit Erasmus (Sundowns), Bradley Grobler (SuperSport United), Ruzaigh Gamildien (Swallows), Lyle Foster (Vitoria Guimaraes, Portugal)