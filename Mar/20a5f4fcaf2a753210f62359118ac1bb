RITO Hlungwani is uiteraard tevrede met die manier waarop die Stormers teen Griekwas vertoon het. Hlungwani, wat vandeesweek as die hoofafrigter van die Stormers ingestaan het, se span het die Poubloues Dinsdag in Kimberley net-net met 38-32 geklop. Die voormalige WP-slot het agterna gesê: “Ja, dit was vandag ’n prestasie. Ek dink dit is veral die manier hoe ons aanvanklik teen die wind gespeel het. Ons het die bal in hand gehou en die spasie regtig baie goed aangeval. “Ons het daarin geslaag om altesaam vyf drieë te druk en die agterlyn het gevaarlik gelyk.” Volgens Hlungwani was daar goeie samespel tussen die agter- en voorspelers. “Ek dink dit was briljant. Ons vaste fasette was puik,” het hy gesê. “Die gesukkel om Griekwas se rolmaalbewegings in die eerste helfte te stuit, was ’n bietjie van ’n bekommernis. “Ons het egter stadig begin verbeter en ek dink ons sal van volgende week beter in daardie aspek van die spel vaar. “In die algemeen het die spelers goeie karakter en veggees getoon. Die druk wat Griekwas toegepas het, was ’n goeie toets vir ons. “Ons kon dalk in die laaste 20 minute ’n bietjie beter gespeel het.” Hlungwani verduidelik die verlies aan konsentrasie in daai laaste kwartier kan toegeskryf word aan die feit dat hy grootskaalse veranderinge van die plaasvervangersbank aangebring het. “Toe die spelers van die bank opkom, is hulle ’n bietjie onder druk geplaas. Maar ons wou hulle ook geleenthede gee. “Spelers soos Chris Schreuder, Kwenzo Blose, Lee-Marvin Mazibuko en Chad Solomon het almal 20 minute gekry. “Die span se bank het heel goed gevaar. Dis maar deel van diepte bou,” het Hlungwani laat hoor. “Ons moet die manne in drukkoker-situasies plaas en hulle moet probeer om in daardie situasies te perform. “Ons is tevrede met die uitslag. Dit was ’n tight een vir my eerste een as hoofafrigter, maar wen is wen. My hart klop nog baie vinnig. “Hopelik kan ons op die momentum voortbou sodat ons goed kan vaar in die Rainbow Cup.”