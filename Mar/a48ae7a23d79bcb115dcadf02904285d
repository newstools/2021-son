“WIE gaan nou die kwesbare werkers beskerm?” Dis die vraag nadat die kommissie vir versoening, bemiddeling en arbitrasie (CCMA) sy begroting gesny het. Dit beteken werk­nemers wat hul sake by die CCMA aanmeld, sal nou nóg langer moet wag voordat dit aangehoor kan word. Só sê die Ubuntu Rural Women and Youth Movement, ’n organisasie wat vir die regte van plaaswerkers veg. ’n Woordvoerder van dié beweging, Wendy Pekeur, sê sake hoop op by die kommissie. Pekeur sê: “Ons het sake na die CCMA verwys, maar ons wag baie lank vir antwoorde. “Ek is nie seker of hulle tans nuwe sake vat nie, want die backlog is verskriklik groot. Problematies “Daar is sake wat ons laas jaar na die CCMA verwys het en ons wag nou nog vir antwoorde. “Dit beteken vir die sake wat nou aangemeld word, sal die mense nog langer wag om ’n datum te kry en dis problematies.” Sy sê dis ook nie ál rede dat die werk nou so ophoop nie. “Daar is te min permanente kommissarisse by die CCMA. “Hulle hanteer net ’n sekere aantal sake per dag. “Dan wil ons hê hulle moet wegdoen met dié dat hulle tydelike kommissarisse aanstel. Hulle moet permanente kommissarisse aanstel. “Die CCMA moet ten volle oopgemaak word. “Hulle moet op volle kapasiteit kan werk sodat mense se sake aan­gehoor­ kan word.” Sy noem verder ’n groot aantal mense wat by die kommissie om hulp aanklop, het nie toegang tot rekenaars en printers om hul dokumente te laat uitdruk voordat hulle dit kan onderteken nie. “Daarom is die walk-ins maar hul enigste uitweg,” verduidelik Pekeur. Thulas Nxesi, die minister van indiens­neming en arbeid, sê egter in ’n persverklaring die CCMA doen steeds goeie werk. Die minister sê die werk wat die kommissie verrig, help om werkloosheid teen te werk. “Die CCMA het betrokke geraak om te help in onderhandelings met die maatskappye wat hul werkers wou retrench,” voeg Nxesi by. ’n Paar lede van die Ubuntu Rural Women and Youth Movement het Woensdag voor min. Tito Mboweni se begrotingsrede voor die parlement betoog. Die polisie het hulle toe daar weggejaag.