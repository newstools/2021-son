PLAASLIKE sokkerklubs probeer nou die meeste maak van die verslapte Covid-19-regulasies. Dis veral die five-a-side-kampioen van Kanala Laan in Belhar, die Amigos-sokkerklub, wat Sondag weer spiere wil bult en sy teenstander wil fnuik in die toernooi in Uitbreiding 13, Belhar. Klubs wat belangstel, moet eers verseker dat hulle R200 per span kan opdok om aan die toernooi deel te neem. Die toernooi se organiseerder, Rudolf Meguire, vertel meer. “Kyk, daar is nog ’n paar plekke beskikbaar vir klubs wat belangstel,” sê Me­guire aan Son. “Die prysgeld sal ook bepaal word deur hoeveel klubs gaan deelneem. Maar spanne en fans kan verseker wees van goeie straatsokker asook vermaak vir die fans,” het hy bygevoeg. Meguire glo die onus is op hulle in die gemeenskap om te verseker dat hulle laities ’n alternatief tot die straatlewe kan bied. “Te veel van ons kinders word die slagoffers van bendes en dwelms. Te veel ...” het hy laat hoor. “Dis waarom ons die inisiatief neem om eenheid te skep onder die inwoners in ons gemeenskap. “Covid-19 het dinge op alle vlakke deurmekaar gemaak. Met sport en álles. Maar dit het mens ook nuwe perspektief gegee. “Ons het ’n verantwoordelikheid as grootmense in ons gemeenskap om skouer aan die wiel te sit.”