'N SKITTERENDE, onoorwonne honderdtal deur die openingskolwer Lizelle Lee het die nasionale vrouekrieketspan in staat gestel om Indië in die derde ODI met ses paaltjies met die Duckworth-Lewis-Stern-metode te klop. Suid-Afrika is nou met 2-1 voor in die reeks nadat hy ook die eerste wedstryd van die reeks, wat in die stad Lucknow beslis is, gewen het. Die 28-jarige Lee het haar onoorwonne 83 van die eerste stryd verbeter en het met mening onder die Indiese boulers ingeklim. Sy het 16 viere en 2 sesse in haar epiese beurt van 132* geslaan en het boonop net 131 balle getrotseer. Haar span was reeds voor die wedstryd met die rug teen die muur nadat die kaptein, Suné Luus, weens olikheid moes onttrek. Boonop het die paaltjiewagter, Trisha Chetty, tydens die opwarming seergekry en Sinalo Jafta het haar vervang. Laura Wolvaardt het Luus as kaptein vervang en besluit om Indië in te stuur om te kolf toe sy die loot gewen het. Jafta was reeds met die tweede bal van die wedstryd in aksie toe sy Jemima Rodriques agter die paaltjies uitgevang het van Shabnim Ismail se boulwerk af. Punam Raut (77) was weer die anker van die tuisspan se beurt en het goeie ondersteuning van Mithali Raj, Harmanpreet Kaur en Deepti Sharma ontvang. Hulle het almal tellings van 36 behaal. Indië kon dus ’n stewige 248/5 in sy 50 boulbeurte aanteken. Ismail was weer die Vrouteas se beste bouler, met boulsyfers van 2/46 in haar 10 beurte. In die jaagtog het Wolvaardt (12 van 29 balle) en Lara Goodall (16 van 41) gesukkel om aan die gang te kom. Dit was in skrille kontras met Lee wat uit die staanspoor op haar gemak gelyk het. Sy het goeie ondersteuning van Mignon du Preez (37 van 46) ontvang op ’n tyd toe SA dit broodnodig gehad het. Ná Du Preez se vertrek het Marizanne Kapp (0) gekom en gegaan voor Anne Bosch (16*) en Lee die Vrouteas se skip na veiligheid geseil het voor die reën op Lucknow toegesak het. SA was in daardie stadium stewig in die saal op 223/4 ná 46.3 beurte. Lee is welverdiend as die speler van die wedstryd aangewys. Die vierde ODI vind Sondag plaas.