MANCHESTER United se gesukkel om die tradisionele reuse van Engelse Premierliga-sokker te klop, duur voort. Ole Gunnar Solskjær (manager) se span het nog nie ’n enkele oorwinning oor Arsenal, Chelsea, Manchester City, Liverpool of Tottenham Hotspur in vanjaar se ligaveldtog behaal nie. Daar bly nog drie kanse oor om die saak reg te stel, met die Red Devils wat eerskomende Sondag na die Etihad reis om City te pak. Dan bly daar nog ontmoetings met Liverpool (tuis) en Spurs (weg) oor. Sondag het United vir die tweede keer in die seisoen met 0-0 teen Chelsea gelykop gespeel. Hy het ook ’n nederlaag teen Arsenal geproe en moes toe met ’n draw in die tweede ontmoeting tevrede wees. Spurs het sommer Sol­skjær se span goed met 6-1 op Old Trafford verneder nadat die eerste ontmoetings met City en Liverpool ook gelykop en sonder doele geëindig het. Daai een doel in die Spurs-nederlaag is ook die enigste doel wat United teen een van die liga se top-6 kon aanteken. Roy Keane, legendariese Man United-kaptein en kommentator vir Sky Sports, meen sy ou klub ly nog aan bomskok ná daai Spurs-loesing. “Ek ken nie dié groep nie. Ons is maar net aan die raai. Maar miskien is dit ’n gedagtegang wanneer hulle dié soort stryd betree. “Soms kry jy ’n 0-0 en dan was die doelwagters se keerwerk fantasties, spelers verbrou soms strafdoel­pogings, of wat ook al. Maar sommige van dié wedstryde wat ons gedek het, was rêrig vervelig,” het Keane gesê.