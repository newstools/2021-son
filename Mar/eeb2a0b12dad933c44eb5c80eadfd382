DIE man wat aangekeer is vir die dubbelmoord van die twee polisiemanne in Kraaifontein het Dinsdagoggend in die Blue Downs-landdroshof verskyn. Mxoleleni Sikhala, word aangekla van twee moorde, poging tot moord en roof met verswarende omstandighede deurdat hy die beamptes se vuurwapens met ammunisie en 'n selfoon by hulle gesteel het. Sers. Mnakwazo Mdoko (46) en konst. Mninawa Breakfast (28) is Sondag in die oggendure koelbloedig vermoor toe hulle in Phumlastraat in Bloekombos, Kraaifontein, patrolliedienste gedoen het. Sikhala is Maandagmiddag in Mandela Park, Khayelitsha aangekeer vir die moorde. Volgens Eric Ntabazalila, 'n woordvoerder vir die nasionale vervolgingsgesag, het Sikhala Dinsdagoggend nog nie 'n lawyer gehad nie en die saak is uitgestel sodat hy 'n regsverteenwoordiger kan kry. Die saak is weer op 9 Maart in die hof.