LIL Nas X het sy “sole” aan die duiwel verkoop. Die “Old Town Road”- sanger se nuwe tekkies wat hy pas in samewerking met Nike uitgereik het, word Satan-skoene genoem. Dit volg omdat ’n druppel mensebloed gebruik is om die skoene te maak. Dis nie ál nie. Daar gaan net 666 van die klassieke Air Max ’97-tekkies gemaak word en elke paar gaan die “x/666”-tjappie in rooi borduursel hê. Die rooi ink bevat ook een druppel menslike bloed. Bliksem Die Bybelvers Lukas 10:18 is ook op die Satanskoene geskryf. Weet julle wat sê daai vers?! “Toe sê Hy vir hulle: Ek het die Satan soos ’n bliksem uit die hemel sien val.” Daar is ook onderstebo kruise en ’n pentagram op die veters en op die skoen se sole. Die Satan-skoene sal jou nagenoeg R15 250 uit die sak jaag.