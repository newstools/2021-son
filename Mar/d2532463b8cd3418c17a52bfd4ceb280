DIT was al tyd om terug te gaan skool toe en hy het al verjaar ook. Chadley Hanslo (13) van Heinz Park is al amper drie weke vermis. Hanslo, wat Saterdag verjaar het, is laas op 13 Februarie by sy tante se huis in Heinz Park gesien. Hy het ’n vaal top en vaal broek met swart slippers aangehad. Volgens Anthea Manus, sy hartseer ma, is dit die eerste keer dat hy so lank van die huis af weg is. Hy gaan gewoonlik vir ’n paar dae na sy tante in Heinz Park, maar kom altyd terug huis toe. Manus sê: “Die laaste wat ek hom gesien het, was toe hy by sy tante in Heinz Park was. Moeilik “Daarna het ons hom nie weer gesien nie. “Hy was saam met sy vriende, maar nie een van hulle weet waar hy is nie. Dit was Saterdag sy verjaardag en ’n baie hartseer dag vir ons. “Dit is baie moeilik, maar ek probeer sterk wees vir my ander dogter (9) wat my ook nodig het. “Ons het al by hospitale en die lykshuise navraag gedoen, maar daar is niemand in sy ouderdomsgroep of wat aan sy beskrywing voldoen nie.” Intussen het die polisie ’n dossier geopen en die soektog na Hanslo duur voort. Enige iemand wat Hanslo gesien het of weet waar hy hom bevind, kan sy ma bel by 065 397 4232 of skakel 074 962 7473.