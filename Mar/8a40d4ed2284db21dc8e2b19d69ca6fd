EDDIE Jones het ’n voormalige slot van die WP opgeroep vir die oorblywende Sesnasies-wedstryde teen Frankryk en Ierland. Die Engelse afrigter het besluit om Courtney Lawes met Northampton Saints se David Ribbans in sy groep te vervang. Lawes gaan vir die res van die toernooi weens ’n besering nie beskikbaar wees nie. Jones se span, wat tans ’n week se blaaskans gekry het, sal Sondag weer by sy oefen­basis, The Lensbury in Teddington, vergader om voor te berei vir hul laaste twee wedstryde. Engeland speel Saterdag 13 Maart in Dub­lin teen Ierland. Daarna kom die Rose op 20 Maart op Twickenham teen Frankryk te staan. Ribbans, wat vir die Saints op sensasionele peil was sedert hy in 2017 van die WP by die klub aangesluit het, is in Oktober 2020 in Engeland se oefengroep opgeroep. Hy het nog nie speeltyd gekry nie. Die 25-jarige het tot dusver 75 games vir die Saints gespeel en 15 drieë gedruk. Sege Hoewel hy nooit op skool provinsiale rugby gespeel het nie, het hy hom ná skool by die WP-instituut aangesluit. Aan die begin van 2015 het Ribbans in ’n voorseisoense vriendskaplike wedstryd vir die Stormers teen die SWD-Arende gespeel. Hy’t ook sy eersteklas-debuut in Maart 2015 gemaak in die WP se sege van 25–10 oor die Boland-Kavaliers. Ribbans is vir die Superrugbyseisoen in 2016 by die Stormers-groep ingesluit. Hy het egter nie aan een van hul wedstryde deelgeneem nie. Hy het in vier games vir die Streeptruie uitgedraf wat in 2016 bo in die Curriebeker-kwalifiseringsreeks geëindig het. Hy het ook sy Curriebeker-debuut as plaasvervanger gemaak in ’n sege van 52–31 oor Griekwas in Kimberley.