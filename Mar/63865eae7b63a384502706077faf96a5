’N NUWE vennootskap wat gevorm is tussen die Staatsteater, die Baxter-teater en The Playhouse Company in Durban sorg dat die Kucheza Afrika Festival (voorheen Dance Umbrella Africa) in drie stede – Kaapstad, Pretoria en Durban – gesien kan word. Dit word van 1 tot 11 April aangebied, maar Kapenaars kan die dansproduksies op 6 en 7 April in die Baxter-teater sien. Die twee produksies wat by die Baxter aangebied word, is Trapped deur die Unmute Dance Company (18:00) en Louise Coetzer se (Darkroom Contemporary) Memoryhouse om 19:30. Opgevoer Weens die Covid-19-pandemie sal net 100 mense op ’n slag in teaters toegelaat word. Teatergangers word gevra om 45 minute voordat die show begin, op te daag. Trapped is ’n nuwe produksie op die planke. Dit handel oor hoe die algemene gemeenskap dink oor mense wat met gestremdhede leef. Dit word aangebied deur twee dansers, Nadine McKenzie en Siphenathi Mayekiso, wat gestrem is. Die vennootskap tussen die Suid-Afrikaanse Staatsteater, die Baxter en The Playhouse Company is gestig om weer lewe in die teater in te blaas. Kaartjies kos R120. Studente en pensioentrekkers betaal R80.