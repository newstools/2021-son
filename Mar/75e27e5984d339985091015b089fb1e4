DIE bekende Kunstekaap­teater vier vanjaar sy 50ste verjaardag met ’n gratis aanlyn show propvol van die Kaap se beste talent. Die teatersentrum behoort aan die provinsiale administrasie. Dis op 19 Mei 1971 as die Nico Malan-teatersentrum ingewy. Die Kaapse Raad vir Uitvoerende Kunste (Kruik), wat in die vroeë 1960’s ingestel is, het die programme by die destydse Nico Malan-teatersentrum behartig en bestuur as ’n produksiehuis met vier kunsgeselskappe – orkes, opera, ballet en drama. Maar sedert 1994 het die regering se beleid dramaties verander. In ooreenstemming met die nuwe Suid-Afrikaanse politieke bedeling en die gepaardgaande veranderinge, is die eerste konsert onder die nuwe vaandel van die Kunstekaap-teater op 27 Maart 2001 daar aangebied. Nou is dit reeds ’n halfeeu ná die teater se ontstaan. Om dié mylpaal te vier, het die Kunstekaap op 20 Maart ’n aanlyn konsert aangebied. Simone Heradien van die Kunstekaap-teater vertel die transformasie vanaf Nico Malan tot die Kunstekaap was nie maanskyn en rose nie. “Ons moet nooit vergeet dat dié transformasie nie sonder omstredenheid gekom het nie. Tema “Die jubilee celebration moet gesien word in die konteks van alles wat dit voorafgegaan het, die harde werk wat baie mense ingesit het om die Kunstekaap te maak wat dit vandag is, en die toekoms wat dit vir baie kuns­tenaars inhou. “En daarom is die tema ‘Yesterday, today and tomorrow’. “Die musiek, stories, dans en digkuns vier die inklusiewe diversiteit van ons Suid-Afrikaanse gemeenskap.” Anroux Marais, Wes-Kaapse minister van kultuursake en sport, het namens haar departement die befaamde teater geluk gewens met sy goue mylpaal. “Ons bedank almal wat bygedra het tot die sukses van elke program wat die afgelope 50 jaar in die Kunstekaap aangebied is. “Ons wens die Kunstekaap geluk met hierdie belangrike mylpaal van sy 50ste bestaansjaar. Ons wens die belanghebbendes alle sterkte toe in die toekoms en ons sien uit daarna om saam winsgewende geleenthede op die verhoog aan te bied.” Marais voeg by: “Met die opbou van ’n konstruktiewe gevoel van behoort, trots en die wil om te floreer, het die Kunstekaap inderdaad gehelp om ons kinders groter te laat droom en hulself ’n beter toekoms in te dink. Ikoniese Die spesiale konsert is gelei deur Basil Appollis met die geselskap van die Kunstekaap-teater, onder wie die Kaapstad Opera, JazzArt, Unmute Dance Company, Kaapstadse Balletgeselskap en die Kaapstadse Filharmoniese Orkes. Daar was ook spesiale optredes deur ikoniese Kaapse kunstenaars soos Dizu Plaatjies, Vicky Sampson, Hilton Schilder, Alistair Izobell, Zinzi Nogavu, Sylvia Mdunyelwa, Coenie de Villiers en vele ander. Die konsert is tydens die viering van Menseregtedag by die Kunstekaap-operahuis opgeneem. Gaan kyk gerus die show op Kunstekaap se YouTube-kanaal.