VIR ’n groep inwoners van Valentynskamp in Calitzdorp het die droom van ’n waterkraan uiteindelik waar geword. Van die Valentynskampers het laas jaar by Son gekla dat hulle nie ’n enkele waterkraan het nie en dat hulle ook verby rioolslote moet loop net om ’n emmertjie water by ander mense te gaan tap. Dankbaar Toe die pikke en die grawe dié week begin kap dat die stof so staan, het inwoners excited begin raak. Neville Jaftha is baie dankbaar. Hy sê: “Was dit nie vir Son en Oom Kakie Willemse nie, was ons vandag nog sonder ons eie kraan. “Ons pleidooie het maande lank op dowe ore geval. “Inwoners het gevra dat die kraan in my yard gesit word. “Nou kan niemand die kraan kom steel nie want ons neem eienaarskap van die kraan.” Inwoners het ook vertel hoe vermakerig ander mense was as hulle gaan water soek het. ’n Ewe dankbare Jenieka Windvogel sê: “Nou is ons bly dat ons kraan in die yard is van iemand wat ons goedgekeur het. “Ons sal dit oppas, want dis ’n voordeel vir ’n klomp gesinne hier. “Nou kan ons lekker wasgoed was en kos kook, want dit was maar altyd ’n gesukkel. “Die kinders hoef ook nie meer so ver te loop om water te gaan haal nie, want dit was ook vir hulle onveilig.”