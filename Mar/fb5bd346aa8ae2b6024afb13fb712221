APRIL het soveel lekker vakansiedae dat jy agter die pot kan inspring en jou familie met heerlike etes kan bederf. Die nuwe VIA-TV-program Paasfees met Minki, wat Maandagaand afgeskop het, het lekker resepte wat jy moeiteloos kan volg. Met die oog op dié welverdiende rustyd in ’n jaar wat vir baie mense met stampe en stote begin het, bring VIA (DStv-kanaal 147) kykers ’n uitstekende kosprogram met Minki van der Westhuizen as aanbieder. Dié program word herhaal tot en met 4 April. Minki roep in dié kosprogram die hulp in van drie uiteenlopende sjefs wanneer sy en haar gesin die langpad vat vir ’n naweek weg. Yolandi Abrahams, wat reeds vantevore haar debuut op VIA gemaak het en gewys het kosmaak kan ook ’n lekker kuiertjie afgee, pak vir Minki en haar gesin ’n piekniek. Verbeel jou ’n “slaai-pizza” met ’n stroopsoet skyf waatlemoen as die basis en heerlike forel bo-op. Sjef Vir die suikertande het Marli Roberts, hoof van produk­ontwikkeling by Woolworths Foods, ’n meringue-verrassing. Aandete is om die vuur met die bobaasbraaier en bekende sjef Clement Pedro, die Taste-medewerker wat sy kole ken. ’n Paasbolletjie met ’n sjokolade-malvalekker in die middel en gebak in ’n jaffle-pan is net een van die lekkernye wat hy opdis. En Sondag staan Jacques Erasmus van die ikoniese Kaapse restaurant Hemelhuijs nader vir ’n Sondag­-bederfie: ’n Indrukwekkende ontbeende lamsboud, voorgesit met artisjokke, olywe, hummus en eksotiese baba-aartappels. En natuurlik maak Jacques ook iets soets: ’n watertandlekker koek, versier met Nutella, paaseiers en sjokolade hasies. Hier is wanneer jy na dié great program kan kyk: Donderdag 25 Maart 21:00; Vrydag 26 Maart van 03:00 en 09:00; Saterdag 27 Maart 19:00; Dinsdag 30 Maart 17:30 en 23:30; Woensdag 31 Maart 05:30; Donderdag 1 April 15:00; Vrydag 2 April 19:00; Saterdag 3 April 01:00 en 17:00; Sondag 4 April 05:00 en 20:30.