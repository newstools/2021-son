DIE Sharks het Vrydag selfs in die Durbanse eendeweer gewys hulle geniet dit om die bal rond te gooi. Aanvallende spel is volgens Sean Everitt, die Sharks se hoofafrigter, in hul DNA, hoewel hulle ’n balans tussen aanval en verdediging wil handhaaf. “As jy die geleent­hede kry, moet jy dit aangryp,” het hy gesê ná sy span se verrassende oorwinning met 45-12 oor die Bulls. “Daar was baie turn­overs en geleenthede vir teenaanvalle. So, ons wil die ouens aanmoedig om so te speel, want dit is gedestruktureerde verdediging. “Ons het vanaand (Vrydag) daai geleenthede gehad; ons het nie regtig wegbeweeg van die manier waarop ons gespeel het nie. “Ons het baie ontwrigtings gehad tydens Superrugby Unlocked met beserings en siekte. En soms, met al die veranderinge wat jy van week tot week aanbring, moet jy die plan baie eenvoudig en miskien ietwat konserwatief hou as jy trofeë wil wen. “Terselfdertyd het ons egter ’n buigsame wedstrydplan. Ons kan dit aanpas volgens die omstandighede wat hul voordoen en die verskillende verdedigings. “So, ja, ons wil aanval, jy weet. Dis ons identiteit. Dis in ons DNA en ons DNA skuif na meer oorgangsrugby. Dis van aanval tot verdediging en verdediging tot aanval.” Gelukkig Everitt was ook te­vrede met Siya Kolisi se debuut: “Ons is baie tevrede met Siya. Sy rol op nommer 6 by WP was effens anders as wat hy hier het. In die ses-rol hier by die Sharks moet jou werkverrigting hoog wees. “Jy speel ’n bietjie nader aan die bal. Hy is besig om aan te pas en ek het gedink dat hy buitengewoon goed gevaar het vir die eerste 40. Hy is ’n fantastiese speler en ons is gelukkig met sy bydraes.”