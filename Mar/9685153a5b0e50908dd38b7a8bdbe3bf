THOMAS Tuchel, manager van Chelsea, sê sy span kan meer klinies wees in die laaste derde van die veld. Dit volg nadat hy die Blues Woensdag op Stamford Bridge met ’n gemaklike sege van 2-0 (3-0) oor Atlético Madrid na die Champions League se kwarteindronde gelei het. Nadat Olivier Giroud se bicycle kick hulle ’n voorsprong van 1-0 besorg het, het doele deur Hakim Ziyech en Emerson Palmieri die tuisspan se sege ná die eerste been in Spanje verseker. Chelsea het baie goed oor die twee bene gevaar om vir die eerste keer in sewe seisoene na die laaste agt van die klubkompetisie deur te dring. Tuchel, wat as breier in alle kompetisies nog onoorwonne is, sê sy span is nog nie die volmaakte pakket nie. Tuchel wil hê Chelsea moet sy spel in aanvallende posisies verbeter. “Ons sal moet verbeter met ons counter attacks,” het die Duitser gesê. “Ek verwys nou na die eerste kontak nadat ons die bal gewen het om ons aanvallende bewegings te implementeer wanneer ons die spasie aanval. “Ons is ’n span wat hard werk en dis die beste span wat enige coach kan hê. Ons wil ook meer klinies wees met presiese besluit­neming wanneer ons counter, jy weet. “Ons kort nog die finale pass in die laaste derde van die veld. Dit sal ons meer klinies maak,” het Tuchel laat hoor. Intussen het die verde­digende kampioen, Bayern Munich, ook sy aanslag op sy titel-verdediging lewendig gehou toe hy Lazio met 2-1 kafgedraf het (6-2 oor die twee bene). Robert Lewandowski en Eric Maxim Choupo-Moting het sukses behaal vir die Duitse span, terwyl Marco Parolo se doel vir Lazio niks behalwe troos gebring het nie. Die Bavarians het die Serie A-span reeds in die eerste been afgeslag met ’n sege van 4-1. Bayern is nou onoorwonne in sy vorige 31 wedstryde op sy tuisveld in alle kompetisies. Dit gaan beslis ’n spesiale vertoning van Bayern se teenstanders verg om hom hierdie seisoen te onttroon – veral in Europa waar Hans-Dieter Flick (manager) se span nie ’n voet verkeerd kan sit nie. – AP