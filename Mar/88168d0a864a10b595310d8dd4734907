“AS JY genesing soek, wend jy jou tot vroue.” Só het dr. Keith Cloete, hoof van die Wes-Kaapse gesondheidsdepartement, gister by ’n viering van Internasionale Vrouedag in die Kaapse middestad gesê. Die provinsiale gesondheidsdepartement het dié dag gister herdenk en terselfdertyd ’n memorial gehou vir almal wat al weens Covid-19 gesterf het. Dis gedoen in die vorm van ’n gebed wat Christene, Hindoes, Moesliems, Afrika-tradisionaliste, Jode en Khoi-gelowiges verteenwoordig het en waaraan almal deelgeneem het. Volgens Cloete het die virus reeds sowat 11 000 mense in die provinsie geëis sedert dit ’n jaar gelede in die land toegeslaan het. Cloete voeg by baie mense is in rou gedompel weens die corona-virus en mense moet nog die pandemie se gevolge aanvaar. Hy sê verder: “Die eerste stap is om te treur en om te erken wat Covid-19 aan ons as individuele en ook as ’n samelewing gedoen het.” Cloete sê egter vroue het tot dusver ’n groot rol in die stryd teen die virus gespeel en daar is nog meer wat hulle kan doen. “As jy genesing soek, wend jy jou tot vroue,” voeg hy by. Dr. Nomafrench Mbombo, provinsiale minister van gesondheid, sê op haar beurt die fight teen die virus is nie maklik nie. “Ons harte was geskeur. Ons was die eerste provinsie waarin ’n Covid-19-sterfgeval voorgekom het. “Terwyl ek nou gesing en gedans het, het God Hom aan my geopenbaar en vir my gesê: ‘Wees stil. Ek sal met jou wees.’ “So, al kom daar ’n derde golf of wat ook al, ons sal steeds hier wees. Familie “Ek wil graag hierdie boodskap van hoop bring.” Volgens dr. Ivan Meyer, provinsiale minister van landbou, het die virus ons daaraan herinner om na ons geloof terug te keer. “Die pandemie het ons nader aan ons geloof gebring,” sê hy. “Dit het ons nader aan ons vriende, familie en geloofsleiers gebring.” Premier Alan Winde sê op sy beurt hy’s bekommerd oor die geweld teen vroue en oor misdaad in die algemeen. Hy bedank vroue vir hul bydrae in die stryd teen Covid-19. Hy sê: “Ons is bewus van elke enkele ding wat vroue sedert verlede jaar gedoen het om ons tot hier te kon bring.” 