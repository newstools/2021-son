WERKERS op die plaas Thiangara buite Kraaifontein het laas week gestaak oor verskeie kwessies waarmee hulle tans sukkel. Een daarvan is dat die plaasboer, Arthur Gee, gereeld op die vroulike werkers vloek. Werkers kla hulle moet onmiddellik na die werk terugkeer nadat plaagdoders gespuit is en hulle kry geen PPE’s nie. Hulle sê ook hulle betaal baie vir krag en kan dit nie bekostig nie. Na bewering word die puttoilette nooit skoongemaak of onderhou nie. Die werkers kla hulle kweek boontjies, botterskorsie, blomkool, uie, groenrissies, rooikool en raap op die plaas, maar kan dit self nie bekostig om hul eie gesinne te voed nie. Tara Warries werk al ses jaar op die plaas en sê sy kan dit nie bekostig om hierdie groente in die winkels te koop nie. Elmieta Syster is al 12 jaar op die plaas werksaam. Syster sê sy het drie kinders wat op die plaas gebore is, maar oor sy nie betaal word wanneer sy haar kinders kliniek toe moet neem nie, gaan sy amper nooit kliniek toe nie, al is haar kinders ook hoe siek. Syster vertel sy het onlangs Covid-19-simptone getoon en moes vir 10 dae isoleer. “Ek is net vir die eerste week betaal en die tweede week het die boer geweier om my te betaal, want hy het gesê ek was net lui by die huis.” Intussen sê Gee hy kan niks aan die kragprobleem doen nie. Fout Volgens hom betaal hy geweldig baie vir die krag, want die aansluitingsfooi en transformators kos baie. Hy erken wel hy het ’n fout gemaak deur vir die werkers te sê die krag gaan hierdie maand op, terwyl dit eers volgende maand opgaan. Volgens Gee weier hy om na die huise en toilette se instandhouding te kyk omdat daar glo te veel mense is wat “plakkers” is. Gee sê slegs sewe mense werk vir hom en meer as 30 mense wat daar bly, plak daar. Hy sê: “Ek sal dit nie doen nie. As dit net vir die werkers was, sou ek dit doen, maar daar bly te veel ander mense.” Gee beweer ook die mans van die vroue wat vir hom op die plaas werk, het jobs by ander plekke waar hulle genoeg geld verdien. Gee sê hy kan nie huise regmaak vir ander mense wat nie vir hom werk nie. “Ek het ’n paar jaar terug die huise reggemaak, krag ingesit en diefwering by almal se vensters gesit.” Hy sê almal kyk nie na hul huise nie en sommige se diefwering is afgehaal en ingegee vir geld. Stank Volgens hom sal hy ook nie verantwoordelikheid vat om hul huise reg te maak nie omdat hulle nie huur betaal nie. Hy sê hy probeer sy bes om sy werkers uit te help, maar kry alewig stank vir dank.