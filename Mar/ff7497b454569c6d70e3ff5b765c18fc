DIT was ’n aand van massiewe kontras vir Juventus se Andrea Pirlo en sy eweknie van Borussia Dortmund, Edin Terzic. Die spanne se onderskeie tweedebeen-wedstryde in die ronde van die laaste 16 spanne het ook nie sonder enige drama en omstredenheid (met VAR) plaasgevind nie. Dít nadat ’n 10-man Porto meer as ’n uur moes fokus om Pirlo se Juvé-span in hul spore te stop en tot die laaste agt van die Champions League deur te dring. Die span van Portugal het die tweede been Dinsdag in Turyn met 2-3 verloor. Mehdi Taremi se rooikaart ná sowat 53 minute het gelyk asof dit die span se kanse sou kelder. Veral met Federico Chiesa se doelevernuf toe hy twee keer toegeslaan het om die pendulum in die guns van die Old Lady te swaai – al was dit net tydelik. Dít omdat Sérgio Oliveira se sukses in die 115ste minuut Porto tot die kwarteind laat deurdring het. Dit was op die away goal-reël. Die stryd het met 4-4 gelykop geëindig ná die twee bene. Die eerste been in Portugal, ’n paar weke terug, het met 2-1 in Porto se guns klaargemaak. Nou gis manse behoorlik dat dit die begin van die einde is vir Pirlo, wat ongelooflike talent en visie gehad het as ’n speler. Sy visie as coach blyk egter nie op dieselfde vlak te wees nie. Juventus se onbestendigheid is een van die groot kwelpunte vir Pirlo, wat die wenkbroue laat lig het toe hy aangestel is. Pirlo het Juventus tot die Coppa Italia gelei, maar dis in die Serie A, wat hy die vorige nege keer gewen het, waar dinge lol. Intussen het Dortmund se huidige doelemasjien, Erling Haaland, sy voortreflike doelerekord in die Cham­pions League verbeter. Haaland (20) het Dinsdag in ’n 2-2 draw teen Se­villa in Dortmund twee keer toegeslaan. Dis genoeg om Terzic-hulle tot die kwarteind van die Champions League te laat vorder met ’n sege van 5-4 oor twee bene oor die La Liga-span. Dis Haaland se 19de en 20ste doel in 14 Champions League-stryde. Die striker van Noorweë breek hiermee Kylian Mbappé (19) se rekord vir die meeste doele voor mondigwording. – AP