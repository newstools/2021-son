DIE Kaapse boksafrigter Ashley Whiteboy het ’n ultimatum aan die plaaslike promotors gestel ná Vrydagaand se “skandelike beslissing” by die toernooi in Pollsmoor. Dit volg nadat sy bokser, Jami Webb, volgens hom die vakante WBF-superweltergewigtitel moes gewen het. Twee van die drie beoordelaars het egter aangedui Cristiano Ndombassy van Angola is die wenner met punte. “Ek het vir Jackie Brice gesê ek sal nie weer vir hulle boks nie, mits hulle ’n SA titelgeveg vir ons Kaap toe bring. “Bring die titel en dan praat ons weer.” Whiteboy sê hy kyk intussen na ander opsies. “Een daarvan is uiteraard om Jami oorsee te neem waar hy waardevolle ondervinding kan opdoen. “Maar ’n SA titelgeveg sal natuurlik vir ons ’n prioriteit wees,” sê hy. ’n Bokser wat Vrydagaand indruk gemaak het, is die jong Darrin Rossouw van die Baai. Hy het Sambi Ali met punte oor vier rondes geklop en sy teenstander reeds in die eerste ronde met ’n harde regter platgeslaan. Rossouw het ook Ali se houe goed hanteer en gewys hy is iemand om vorentoe fyn dop te hou. Ali het al die uiters be­lowende Aidan Quin met ’n TKO verslaan. Dit maak Rossouw se oorwinning nog merkwaardiger.