“ONS soek geregtigheid.” Só voel ’n groep mammies van Steenberg en Lavender Hill wie se kinders oor die jare in bendegeweld vermoor is. Die familie van Clinton Pennels (28) soek ná 12 jaar steeds geregtigheid nadat hy lewend aan die brand gesteek is. Verloor Nog ’n mammie, Celeste Collins, beweer drie jaar nadat haar 23-jarige seun, Byron Collins, doodgeskiet is, is niemand nog vir sy moord gearresteer nie. Sy dogtertjie was maar net drie jaar oud toe hy vermoor is. ’n Gedenkdiens is Woensdagaand in Steenberg gehou vir die ma’s wat deur die jare hul kinders aan bendegeweld verloor het. Volgens Masuret August (52), wie se 33-jarige seun, Lloyd Geduld, amper twee maande gelede ook wreed vermoor is, het sy haar kerkleier genader om ’n opelugdiens vir hierdie mammies te hou. August sê: “My seun was nog nie eens koud in sy graf nie, toe word die verdagte op borgtog vrygelaat. Ek moet hom nou elke dag face en hy loop met ’n smile op sy gesig verby my. “Ek kan nie closure kry as daar nie geregtigheid vir my seun se dood is nie. Hy is wreed vermoor met ’n baseball bat en ’n winkeltrollie is in sy gesig gegooi. “Ek het ten minste gedeeltelik geregtigheid gekry, want ek weet wie my kind vermoor het. “Vir sommige mammies is dit erger oor hulle nie weet wie hul kinders vermoor het nie. “Die moordenaars kan verby hulle loop, dan weet hulle nie eens nie.” August het gereël dat van die mammies berading kry vir die trauma wat hulle elke dag moet deurmaak sodat hulle berusting kan vind. Collins, wat ook die diens bygewoon het, sê: “My kind is al drie jaar gelede vermoor. Hy is tydens ’n drive-by shooting doodgeskiet. “Die gedenkdiens het nou weer ou wonde oopgemaak en dit was baie emosioneel. “Niemand is nog vir sy moord gearresteer nie. Dis moeilik om berusting te kry sonder geregtigheid vir my kind se dood.” Die familie van Pennels, wat 12 jaar ge­lede deur gangsters lewend aan die brand gesteek is, het ook nog nie berusting oor sy wrede dood gevind nie. Sy suster Lindsay vertel: “Hy en nog ’n vriend is lewendig aan die brand gesteek. “Die waarheid het sewe jaar gelede uitgekom, nadat mense beken het hulle was betrokke by die moord. “Tot nou toe is niemand nog gearresteer nie. Dit is baie moeilik vir ons as ’n familie en ons soek net geregtigheid.”