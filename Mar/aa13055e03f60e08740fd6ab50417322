AL HET Nieu-Suid-Wallis se Waratahs (NSW) ál drie hul wedstryde tot dusver in Superrugby AU verloor, gaan dit nie tot die onmiddellike afdanking van Rob Penney as die span se hoofafrigter lei nie. Die Waratahs het Vrydag in Sydney ’n voorsprong van 13 punte verspeel en met 16-20 teen die Western Force verloor. Dit is die Force se eerste sege in Superrugby ná ’n lang afwesigheid. Die manne van Perth het laas jaar ’n terugkeer tot Superrugby gemaak nadat hulle in 2017 saam met Suid-Afrika se Southern Kings en Cheetahs uit die kompetisie verwyder is – maar kon g’n enkele wedstryd wen nie. Paul Doorn, die uitvoerende hoof van NSW Rugby, het gesê dis onregverdig om nou beskuldigings rond te gooi dat daar nie genoeg gedoen is om ervare talent te behou nie. Penney ploeg vanjaar met ’n span vol groentjies en dis baie duidelik dat dit nog ’n groot gesukkel gaan afgee om aan die gang te kom. “Ons het nog vertroue in Rob,” het Doorn laat hoor. “As organisasie wil ons verbetering in ons groep sien, sowel as in die speelstyl. “Die manne het beslis alles ingesit. Daar word baie in die groep ingeploeg. “Ons ondersteun Rob.”