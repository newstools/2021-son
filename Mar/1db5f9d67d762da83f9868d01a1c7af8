WAT Stellenbosch met sy ekstra tyd gaan maak, is wat sy lot sal bepaal. Dís die mening van Stellies se coach, Steve Barker, voor sy groot verwagte Kaapse derby Saterdag teen Cape Town City in die Cape Town Stadium. Barker-hulle sou aanvanklik die kampioen, Mamelodi Sundowns, môre gepak het. Weens die Brazilians se verpligtinge met die Caf Champ­ions League, is die wedstryd egter uitgestel omdat hulle eers vandag in die land aankom ná hul wegwedstryd gister teen CR Belouizdad in Dar es Salaam, Tanzanië. Op ’n vraag of die afgelaste wedstryd Stellenbosch se uitdagings enigsins mak­liker maak, het Barker ge­reageer: “Ons weet almal dat ons nie so goed vertoon soos ons wil nie. “Sundowns is ’n skrikwekkende span met die gehalte wat hulle in die groep het, asook die feit dat hulle steeds onoorwonne is. Desperaat “Met dit gesê, sou ons steeds goed voorbereid gewees het as die wedstryd voortgegaan het.” Barker sê verder hy en sy span van Matieland is desperaat om hul segelose lopie van agt wedstryde in alle kompetisies te beëindig en weer ’n slag op die wenpad te kom. Die ervare breier van Stellies het erken die ekstra tyd om voor te berei is baie welkom. “Ons kry nou ekstra kans om ’n paar dingetjies uit te stryk voor nog ’n groot wedstryd, die derby teen Cape Town City,” het Barker verder verduidelik. “So, dis definitief ’n wel­kome tyd, maar dis wát ons doen met die ekstra tyd, wat belangrik is. “Dit kan ons lot vorentoe bepaal. “Ons kry nou nog kans om aan sekere aspekte van ons spel te werk en dinge te tune. “Dit gee ons die kans om geestelik en fisiek vars en gereed te wees vir die derby. Spog “Takties gee ons dit ook die kans om aan ander dingetjies te werk,” het Barker ten slotte gesê. Al spog Jan Olde Rieke­rink, City-afrigter, se span met ’n beter head-to-head-rekord oor Stellies, was daar bitter min wat die spanne geskei het in die vorige kragmetings. Stellies kan die derby gebruik as ’n keerpunt in sy powere seisoen tot dusver.