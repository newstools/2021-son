AL HET Pascal Gaüzère erken sy massiewe skeidsregterblapse het Engeland Saterdag die suksesvolle verdediging van die Sesnasies-rugbytitel gekos, sal die Fransman weer die fluitjie in dié kompetisie blaas. Gaüzère was betrokke by die toeken van twee omstrede drieë in Wallis se sege van 40-24 oor Engeland in Cardiff. Die eerste was toe die Franse blaser spel laat voortgaan het kort nadat hy ’n strafskop aan Wallis toegeken het en die Engelse kaptein, Owen Farrell, gevra het om met sy spanmaats oor herhaalde oortredings te gesels. Die Walliesers het ’n vinnige tikskoppie geneem, met Dan Biggar wat met ’n hoekskop losgetrek het vir Josh Adams om te vang en oor te duik – alles terwyl die meeste Engelse spelers nog in ’n groepie saamgedrom het om na Farrell se instruksies te luister. Vir die tweede omstrede drie het Gaüzère die TV-skeidsregter se raad ingeroep nadat die bewyse duidelik was dat Louis Rees-Zammit die bal aangeslaan het in aanloop tot Liam Williams se drie. Die Engelse kamp het egter besluit om nie ’n klagte oor die beslissings by Wêreldrugby in te dien nie. Joël Jutge, hoof van skeidsregters by Wêreldrugby, het in ’n onderhoud met ’n Franse koerant gesê Gaüzère het hom telefonies gekontak om te erken hy het drooggemaak. Dit gaan egter nie verhoed dat die Fransman weer in ’n toets gaan blaas nie of selfs tydelik van die Sesnasies se skeidsregterspaneel verwyder word nie. Gaüzère gaan die toets tussen Skotland en Italië op 20 Maart op Murrayfield in Edinburgh hanteer. Suid-Afrika se Jaco Peyper sou in dié toets die fluitjie geblaas het, maar weens reisbeperkings na die Verenigde Koninkryk moet hy tuisbly.