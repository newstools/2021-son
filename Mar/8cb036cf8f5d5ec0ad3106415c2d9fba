“DIS behoorlik tyd dat ons dié gemeenskap ons eie moet maak.” Dit was die boodskap by Sondag se thikr (biduur) in Gamkastraat, Manenberg, waar meer as 500 inwoners byeengekom het om hul ondersteuning te wys. Die Manenberg Community Foundation het dié dag gereël omdat dit ’n heilige dag vir baie gelowe was en volgens sjeg Fahkier Mohamed was dit ook die perfekte tyd om vir vrede te vra. Die inwoners het saam met hul familie voor hul huis en op hul stoep gestaan of bo by hul vensters uitgehang om na die boodskap te luister. Mohamed, ’n stigter van die organisasie, verduidelik die een helfte van Manenberg was omtrent vyf maande sonder ernstige misdaad. Dit is hul hoop dat die hele gemeenskap dié tipe vrede sal kan ervaar. “As die gangsters dié kant vrede kan maak, hoekom kan die ander nie ook nie? “Die gemeenskap is so liefdevol as daar vrede is.” Hy sê tevore was dit nie eens veilig om by jou voordeur uit te stap nie. “Mense was te bang om vir hul werk-transport te wag en omdat hulle nie by hul werk kon uitkom nie, het hulle geld verloor en honger gely. Die bendegeweld het ’n domino-effek op ons gemeenskap.” Maar sedert die peace tussen die bendes, sê hy, begin dinge soos in die ou dae lyk. “Ons wou al lank as gemeenskap saamkom om programme aan te bied, mekaar by te staan, ons kinders te wys dat daar nie net gangsterism is nie en dat jy iets positiefs van jou lewe kan maak. “Ons aim is om die res van Manenberg te remind dat ons een gemeenskap is. Al is hier vrede aan die een kant, voel ons en weet ons van die pyn wat die ander kant voel. “Ons wil dit verander; ons wil die hotspots in positiewe plekke verander, maar ons need die hele gemeenskap om saam te staan om ons gemeenskap terug te vat.” Ná die biduur en speeches is die mense met ’n lekker bord breyani getreat. Mohamed sê al het hulle vir vier potte gebudget, het meer mense uitgekom om nóg vier potte by te sit. “Dis die begin van saamstaan. Ons sien mekaar se plig en ek wil dankie sê.” 