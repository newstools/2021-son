DIE Suid-Afrikaanse vrouekrieketspan kan Sondagmiddag ’n tweede titel op sy toer van Indië beklink. Suné Luus (kaptein) en haar Vrouteas-spanmaats het Saterdag die eerste T20-wedstryd teen die Indiërs met sewe paaltjies gewen. Die tweede T20-kragmeting begin 15:30 en word van 15:20 op SuperSport se krieketkanaal (212) uitgesaai. Suid-Afrika het die eendagreeks teen Indië met 4-1 gewen en, gemeet aan gister se eerste T20, is ’n tweede titel op die kaarte as hy die goeie momentum kan behou. Dit was juis Luus wat ’n massiewe rol in dié kragmeting gespeel het. Sy het 43 lopies van 49 balle aangeteken en tesame met Anneke Bosch (66*, 48b, 9x4, 1x6) ’n vennootskap van 90 lopies vir die tweede paaltjie opgestapel om die Vrouteas tot ’n gemaklike sege te lei. Die Indiërs het eerste gekolf en 130/6 in hul toegelate 20 boulbeurte opgestapel. Die tuisspan sou meer lopies op die telbord wou gehad het, maar goeie boulwerk deur Shabniem Ismail (3/14) en Bosch (2/11) het hulle tot dié beskeie totaal beperk. Suid-Afrika se kolfbeurt het egter nie te goed begin nie, met die wêreld se beste eendagkolwer, Lizelle Lee, wat vir net agt lopies in die derde boulbeurt haar paaltjie verloor het. Luus en Bosch het toe saamgespan om die Indiërs uit die wedstryd uit te kolf, hoewel die kaptein waarskynlik teleurgesteld was dat sy op haar 50-tal uitgemis het. 