BAFANA Bafana se skandes in die kwalifiseringsveldtog vir die Afrika­beker is ’n skok – en tog ook nie. ’n Skok omdat die coach, Molefi Ntseki, oorgenoeg talent tot sy beskikking gehad het om Sondag in Khartoem met Soedan af te reken. Pleks daarvan het die tuisspan Ntseki-hulle met 2-0 geklop. Dit is dus Soedan wat tesame met Ghana na volgende jaar se finals in Kameroen deurdring het Terselfdertyd is Suid-Afrika se treurmare op die Afrika-vasteland ook nie verbasend nie. Dis bloot omdat SA se nasionale sokkerspan se fans ook al gewoond is aan teleurstelling. Dis beslis nie die eerste keer dat Bafana Bafana nie vir die Afrikabeker-skouspel kwalifiseer nie. Dis nou Bafana Bafana se vierde keer in sewe toernooie dat hulle nie kwalifiseer nie. Die ander kere was in 2010, 2012 en 2017. Dis ook verstaanbaar dat die SA volk omtrent gal gebraak het oor die nasionale sokkerspan se skandes. Die feit dat Ntseki hand opsteek en aanspreeklikheid aanvaar, beteken nie hy moenie gekritiseer word nie. Dit mag dalk boekdele oor sy karakter sê, maar nie veel oor sy vermoë en vaardig­hede as ’n coach nie. Sou Molefi oor die doepa beskik het om Suid-Afrika vorentoe te vat, sou hy nie verskonings moes gemaak het soos die meeste van sy voorgangers wat ook kleigetrap het nie. Die 51-jarige Ntseki sê hy weet hy het die land in die steek gelaat. “Ja, as coach en hoof van die keuringskomitee is my teleurstelling baie groot wat betref persoonlike groei en persoonlike prestasies as afrigter van Bafana Bafana. “Die sukses van die span is ook my sukses, terwyl die mislukking van die span ook eerste by my begin. “Ek moet erken ek het misluk, want in sokker moet jy hand opsteek. “Wanneer jy sukses behaal, word jy almal se vriend, maar wanneer jy misluk, word jy ’n weeskind en almal kyk na jou en sê: ‘Jy het die span in die steek gelaat. Jy kon nie kwalifiseer nie.’ “Maar sulke dinge gebeur in sokker en jy moet hand opsteek,” sê die voormalige coach van nasionale o. 17-span. Dit gaan interessant wees om te sien watter stappe Safa se baas, Danny Jordaan, gaan doen. Onder normale omstandighede behoort koppe te rol. Of gaan Ntseki bedank?