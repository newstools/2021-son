’N JEUGDIGE rower van Schoemanshoek in die Oudtshoorn-distrik het sy verdiende loon gekry. Hy is laas week in die Oudtshoorn-streekhof gevangenisstraf van ses jaar opgelê omdat hy en drie tjommies ’n man van sy skootrekenaar, selfoon, kontant, ’n rugsak en motorsleutels beroof het. Jaydrian Goliath (19) het skuldig gepleit op die klag van roof met verswarende omstandighede. Sy vriende is nie voor die landdros gebring nie. Hy het erken hulle het Dylan Loff op die aand van 6 Maart 2020 met ’n mes gedreig en hom beroof. Verwag Goliath se regsverteenwoordiger, Lizanne Prinsloo, het die hof vir afwyking van die voorgeskrewe minimum vonnis van 15 jaar gevangenisstraf gevra omdat hy ’n eerste oortreder is en die skuld op hom geneem het. Corné Pretorius, staatsaanklaer, het die hof vir langtermyn-gevangenisstraf gevra omdat dié soort misdaad algemeen in die hof se bedieningsgebied voorkom. Streeklanddros Sylvia Mandla het in haar vonnisoplegging gesê die belang van die gemeenskap kom sterk na vore en dié gemeenskap verwag om beskerm te word. Die skootrekenaar is nie teruggevind nie en die hof is nie seker of Goliath skuldig gepleit het as gevolg van die verdoemende getuienis nie. Mandla het bevind 15 jaar tronkstraf sal ’n te swaar vonnis wees en daar is tog buitengewone omstandighede om daarvan af te wyk. Die vonnis van ses jaar sal die beskuldigde hopelik tyd gee om te leer uit sy foute, het Mandla gesê.