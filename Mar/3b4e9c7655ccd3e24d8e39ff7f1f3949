TWEE mense is die naweek tydens 'n gyselaarsdrama in Polokwane doodgeskiet. 'n 50-jarige vrou én die 33-jarige man wat haar gyselaar gehou het, is in die voorval dood. Brig. Motlafela Mojapelo, 'n polisiewoordvoerder, sê die polisie is Sondagmiddag na 'n gyselaarsdrama in die gaMatsea Village, langs die Universiteit van Limpopo, uitgeroep. "Met hul aankoms om 15:00 is skote vanuit die huis geskiet. In die proses kon 'n beseerde 16-jarige meisie dit regkry om deur die venster te ontsnap. Sy is hospitaal toe geneem," sê Mojapelo. Mojapelo sê elke keer wat die polisie 'n poging aangewend het om die huis te nader, is daar op hulle geskiet. "Ná sowat drie ure van met die man onderhandel, is 'n besluit geneem om die huis binne te gaan." Die vermoede is dat die man die vrou geskiet en toe in die badkamer weggekruip het. Hy het weer op die polisie geskiet nadat hulle die huis binnegegaan het, maar is noodlottig in die proses gewond. Die voorlopige ondersoek wys die vuurwapen behoort aan sy broer wat 'n lid van die Johannesburgse metropolisie is.