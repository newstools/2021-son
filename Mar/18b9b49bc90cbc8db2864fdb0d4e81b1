PRES. Cyril Ramaphosa spreek vanaand om 19:00 die land toe oor die nuutste verwikkelinge rondom Covid-19. Die toespraak volg op vergaderings van die nasionale bevelsraad, die presidensiële koördineringsraad en die kabinet. "Terwyl Suid-Afrika met sy Covid-19-entstofprogram besig is, monitor regering- en maatskaplike vennote deurlopend die koers van infeksies, behandeling en die herstel van pasiënte sowel as die voldoening aan gesondheidsregulasies en ander voorkomingsmaatreëls," lui 'n verklaring van die presidensie. Die moontlikheid bestaan dat Ramaphosa verskeie beperkings kan aankondig. Kenners het die afgelope ruk vir voorkomingsmaatreëls gevra om 'n derde vlaag te voorkom.