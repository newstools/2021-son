DIE bloed het Woensdagmiddag behoorlik gespat toe ’n groep vermeende Terrible Josters die polisie in hofsaal een van die Kaapse hooggeregshof aangeval het. Elton “Koffie” Lenting, Raymond Arendse, Lorenzo Coetzee, Moegamat Moeniers, Kyle Scheepers, Warren Claasen, Bradley Roberts, Gra­shon Klaasen, Mustaqeem Titus, Leandro Olivier, Lezay “Kleintjie” Booysen, Bashier Seboa, Luthando Mvumbi, Wandisela Mala, Tevin Adams, Nathan Welcome, Nizaam Dreyer, Eugene Remedies, Samuel Arendoff (22) en Lwazi Hlekani staan tereg op 145 klagte waaronder tien vir moord. Die hofverrigtinge het swaar aan die gang gekom toe een van die beskuldiges geweier het om in die verhoor te sit omdat hy nog nie sy oggendpap gehad het nie. Die beskuldigde sê hy het ontbyt by Pollsmoor geskip omdat sy pap klaar geskep was. Volgens hom kan hy nie kos eet as hy nie gesien het wie dit geskep het nie. Nadat die beskuldigde uitgesort is met ’n warm bak pap, is die verrigtinge voorgesit. Die vrede was van korte duur. Ná die middagetebreek het een van die beskuldigdes een van die polisiemanne se oog aan die bloei geslaan. Ondanks die aanranding het die hof voortgegaan. Net ná drie het Koffie, wat voorheen as die leier van die groep bestempel is, gevra om die badkamer te gebruik. Waarnemende regter James Lekhuleni het dit toegestaan. Koffie was nie lank weg nie toe Lekhuleni besluit het om die saak vir die dag uit te stel. Lekhuleni het net sy rug gedraai toe breek die hel los. Die vermeende Josters het die polisie en die bewaarders gepak en die geregsdienaars het nie teruggestaan nie. Een van die beamptes wat in die "bokskryt" was, sê die beskuldigde wat die polisieman op die oog geslaan het, wou nie geboei word nie en dit is waar die geveg uitgebreek het. Ná nog polisie as versterking ingeroep is, is die geveg onder beheer gebring en al die beskuldigdes is geboei en weggeneem, maar nie voordat hulle die polisie verder gedreig het nie. Hofpersoneel sê die gang fight het hulle getraumatiseer gelaat. “Ons weet nie hoe môre (Donderdag) gaan afloop nie.” Die saak het in Oktober verlede jaar begin. Die manne het almal onskuldig gepleit op al die klagte teen hulle. Die nasionale vervolgingsgesag het nog nie op Son se navrae gereageer nie. Kapt FC van Wyk, ’n polisiewoordvoerder, sê hulle dra kennis van die voorva,l maar sê geen amptelike klagte is aanhangig gemaak nie. “Lede van die polisie is na die hooggeregshof ontbied waar 20 gevangenes vir sake, wat in Blue Downs gepleeg is, voorgekom het. Die beskuldigdes het oproerig geraak en het eers onder mekaar baklei en het daarna probeer om die hofordonnanse te oorval. Die situasie is onder beheer gebring.” Van Wyk sê een van die beskuldigdes is in die bakleiery beseer.