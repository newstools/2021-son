'N GESONDHEIDSWERKER van die Vrystaat is in hegtenis geneem vir die onwettige verkoop van antiretrovirale (ARV's) tablette. Die 45-jarige man, wat by die plaaslike kliniek in U-Section in Botshabelo werk, is Donderdagaand tydens 'n intelligensie-gedrewe operasie in besit van die medikasie betrap. Brig. Motantsi Makhele, 'n polisiewoordvoerder, sê die Selosesha Tactical Response Team het sy huis deursoek en op 102 bottels ARV ter waarde van R41 200 afgekom asook gestempelde siekbriewe, verwysingsbriewe en spuitnaalde. Makhele sê die polisie het later uitgevind die verdagte het een bottel ARV's vir R100 verkoop. Hy verskyn binnekort in die Botshabelo-landdroshof vir die besit van 'n beheerde middel.