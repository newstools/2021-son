“SELFS al was hy nie in sy uniform nie, het hy die wet nagekom.” Konstabel Khangelani Magqabini (40) se uncle Ncedisani Dindili (45) het net goeie dinge oor sy neef te sê. Die oom vertel hy het niks om weg te steek nie, al probeer die familie hard om die hartseer weg te bêre. “Maar dis te swaar om dit te doen, want die skok en die pyn is nog erg daar.” Magqabini was ’n cop wat by Mowbray-polisiekantoor gestasioneer was. Hy was van diens af toe daar verlede Vrydag op hom geskiet is. Die konstabel was voor sy huis in Nielsensingel, Delft-Suid, toe die skote begin klap. Son verneem die konstabel is twee keer in sy kop geskiet en het in die Mitchells Plain Melomed-hospitaal beswyk. Dindili vertel sy neef was op die pad toe iemand soos ’n padvark ry. Magqabini het die motoris gevra om nie so te ry nie. Magqabini was onbewus daarvan dat die bestuurder hom huis toe gevolg het. “Hy het uit die kar geklim toe hy by die huis kom. Toe skiet die persoon op hom.” Dindili is eers stil voordat hy verder oor sy neef praat. “Hy was ’n goeie man. Hy was ’n wetsgehoorsame persoon. Nie net in sy uniform nie, maar ook buite sy werkplek. “Hy was die broodwinner. Sy hele familie is nog in skok.” Dié skietvoorval kom ’n maand nadat twee cops in Kraaifontein ook doodgeskiet is. Gewapende mans het sers. Mnakwazo Mdoko en konst. Mninawa Breakfast in Bloekombos, Kraaifontein, oorval, geskiet en hul dienspistole geroof. Twee verdagtes het sedertdien vir hul moord in die hof verskyn. Die twee is in die Khayelitsha-omgewing vasgetrek nadat die polisie op ’n vrag ongelisensieerde vuurwapens afgekom het. Twee van die vuurwapens is as dié van die vermoorde cops geïdentifiseer. Betaal Intussen het Magqabini se vermeende skieter ook gister in die Bellville-landdroshof verskyn. Eric Ntabazalila, woordvoerder vir die nasionale vervolgingsgesag, bevestig die 23-jarige man se saak is tot 30 Maart uitgestel. Dindili sê die familie soek net justice. “Hy moet betaal vir wat hy gedoen het,” sê Dindili.