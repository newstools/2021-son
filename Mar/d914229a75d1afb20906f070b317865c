WELKOM terug in die bokskryt, Sonny Bill Williams. Só het Suid-Afrika se Kevin Lerena op Twitter die All Blacks se rugbylegende verwelkom. Williams het bekend gemaak dat hy sy toks gebêre het en dat hy voortaan net op sy boksloopbaan gaan fokus. “Ek wens jou alles van die beste toe vir die toekoms. “Jy het ’n revolusie in die sport van rugby teweeggebring en die manier hoe jy leef, is ’n voorbeeld vir vele,” het Lerena gesê. Williams is ná sewe beroepsgevegte steeds onoorwonne. Dit sluit ’n oorwinning oor Suid-Afrika se Francois “White Buffalo” Botha in. Hy het ook drie teenstanders uitgeslaan. Intussen sê Lerena hy kan nie wag om na die kryt terug te keer nie. Hy het onlangs ’n helikopter-ongeluk oorleef, maar is gereed vir sy volgende geveg. Lerena boks waarskynlik reeds volgende maand teen Bilal Laggoune van België om die WBC se nuwe bridgerweight-afdeling. Dis die eerste geveg in dié afdeling in die wêreld en dus ’n geskiedkundige kragmeting vir die Suid-Afrikaner. “Ek tel die tyd af om weer in die kryt te klim en iemand te smash,” laat hoor Lerena.