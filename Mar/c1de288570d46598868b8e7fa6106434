PRINS Harry en sy vrou, Meghan, het laas jaar die koningshuis verlaat. In ’n onlangse eksklusiewe onderhoud met Oprah Winfrey hoor ons die redes daarvoor is dieper en donkerder as wat ons kon dink. “Ek wou net nie meer lewe nie. Dit was ’n baie duidelike en egte en skrikwekkende gedagte.” Dít is die verwoestende woorde wat uit die mond van die hertogin van Sussex gekom het. In die onderhoud vertel sy oor haar worsteling met geestesgesondheid weens die trauma wat sy in die koninklike familie en die paleis ervaar het. Aangeval “In daardie maande toe ek swanger was, was daar ’n gesprek oor hoe hy (Archie) nie sekuriteit en ’n titel sou kry nie. “Daar is ook gepraat oor hoe donker sy vel kan wees wanneer hy gebore word.” Toe dié marakkas die egpaar genoop het om na Amerika te verhuis, het die Britse media Meghan genadeloos aangeval en daarvan beskuldig dat sy selfsugtig, hardkoppig en bedorwe is. Sy verwys ook na wyle prinses Diana, Harry se ma, wat op haar dag ook moeilike tye tussen die koninklikes ervaar het. Toe Oprah vir Meghan vra of sy selfmoordgedagtes gehad het, het sy geantwoord: “Ja. Dit was baie, baie duidelik.” Die voormalige aktrise en haar hubby verwag hul tweede kind. Archie se sustertjie sal haar binnekort by hul gesin aansluit. Hoewel die situasie vir die paartjie stresvol is, het hulle nou die vryheid om te praat oor die stryd wat hulle met die koninklikes ervaar het. Die feit dat Meghan haar geestesgesondheidstryd beklemtoon, is inspirerend, want dit verg baie moed om oor so iets te praat. Mense in die sosiale media ondersteun haar reis in geestesgesondheid – en ek ook.