“DIS siek dat ’n verkragter die wet teen sy slagoffer kan gebruik, maar toe hy gerape het, het hy nie daaraan gedink nie!” Dís wat eerw. June Dolley-Major van die Anglikaanse Kerk sê oor sy al vir 18 jaar stilgemaak word. Sy hou voet by stuk dat sy dit nie verder gaan doen nie. Dit kom nadat haar vermeende verkragter, ’n mede-priester, ’n hofbevel teen haar wil uitneem sodat sy nie weer sy naam mag noem nie. Dolley-Major sê die man, wie se naam sy in haar live video’s genoem het, wil hê sy moet die video’s van sosiale media verwyder en haar ondersteuners mag ook nie sy naam noem nie. Sy pak uit: “Alles wat met hom verband hou, wil hy nou laat verdwyn. “Hy het my verkrag. Ek het stilgebly en noudat ek uitpraat, wil hy my hof toe vat om my stil te maak. “Hy wil ook hê ék moet vir die hofbevel betaal!” Dolley-Major sê as die man wat sy beskuldig dink sy gaan opgee, maak hy homself laat. “Ek sal nie ophou om sy naam te noem nie! Watter tipe boodskap sal ek dan vir ander slagoffers en survivors gee? Om nie uit te praat teen hul verkragters nie? “Te veel keer ken ons die slagoffers, maar nie die verkragter nie. Hoekom?” Dolley-Major voeg by sy is gereed vir enige vuiste wat haar kant toe geswaai word. “Hulle moet weet, ek sal nie my foon oorhandig nie en ek sal nie wagwoorde gee nie. “Indien hy sy way kry, sal ons voor aartsbiskop Thabo Makgoba se huis gaan protes­teer, maar stilbly gaan ek nie! “Hulle praat so van menseregte, maar kyk hoe vat hulle nou my menseregte weg. “Ek moet die een wees wat te skaam is om my naam te gebruik, maar ek gebruik my naam. Ek sê dit om enige potensiële volgende slagoffer te probeer beskerm.” Niks Die bekende vroue-aktivis Lucinda Evans sê dis die rede hoekom die menseregtevieringe van 2021 gekanselleer is. “Daar was niks om te vier nie! Waar hoor jy jou verkragter kan jou hof toe vat omdat jy uitpraat? “Die man wat haar 18 jaar gelede verkrag het en nog deur die kerk beskerm is, wil haar nou stilmaak. “Waar was haar regte 18 jaar gelede en waar is haar regte nou? Waar is die slagoffers en survivors se regte?” Evans sê dis hoekom sy die publiek vra om hulle by te staan. “Ons is moeg gemarch! Ons is besig om teen die regte pandemie te baklei. Dis die verkragting en mishandeling van ons vroue en kinders. “As ons nie gehoor word nie, sal ons poedelnaak voor die aartsbiskop se huis staan!” Evans vra dat vroue van regoor die provinsie hulle moet bystaan wanneer hulle Donderdag in die Wes-Kaapse hooggeregshof is vir die betrokke hofsaak.