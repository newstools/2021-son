GABRIELLE Union wou al baiekeer haar eie lewe geneem het. Die aktrise het op die virtuele spitsberaad In Goop Health met Gwyneth Paltrow gepraat oor haar selfmoordgedagtes. “Ek het as volwassene al so baie rock bottom-oomblikke gehad. Dit het begin toe ek as 19-jarige by my werk verkrag is met ’n vuurwapen teen my kop. “Dit voel asof daar elke paar jaar ’n massiewe katastrofiese voorval in my lewe was, soos skei, setbacks in my loopbaan en probleme in my verhouding. Daar is altyd iets wat jou op jou gat laat beland en dan sê jy vir jouself daar is geen manier om hiervandaan aan te beweeg nie.” Oplossing Sy voeg by die episodes van depressie hou nooit lank aan nie. “Ek het laas jaar in Desember so donker gevoel dat dit my bang­gemaak het. Ek het ’n simpel argument met my man gehad en pleks van soos gewoonlik ’n oplossing daarvoor soek, het my brein onmiddellik vir my gesê hy sal my nie verstaan tensy ek dood is nie.” Die LA’s Finest-aktrise het gesê sy kry darem terapie. “Ek het daardeur gekom deur praat-terapie, asook hormoonregulering.” Vir hulp met selfmoordgedagtes kan jy die Sadag-hulplyn bel by 0800 21 22 23.