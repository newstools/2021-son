DIE Kannaland-munisipaliteit moet sy huis in orde kry. Só sê die Wes-Kaapse minister van plaaslike regering, Anton Bredell, nadat hy dié raad hof toe gesleep het. Bredell het die raad versoek om met die provinsiale regering saam te werk. Ladismith, Zoar, Van Wyksdorp en Calitzdorp val onder dié munisipaliteit. Die munisipaliteit self behoort tot die Tuinroete-distrik. Bredell sê die Kaapse hooggeregshof het onlangs gelas die munisipaliteit moet ’n tenderproses staak. Die hof het ook aangedui die munisipaliteit moenie voortgaan met die beplande aanstelling van nuwe personeellede nie. Krisis Dié tender ter waarde van R735 miljoen is vir die outsourcing van water- en elektrisiteit-voorsiening. Bredell het die hof in Januarie genader om te verhoed dat die munisipaliteit voortgaan met die “onwettige” besluit wat sy benarde finansiële situasie nog verder kan laat versleg. Volgens hom bevind Kannaland hom in ’n finansiële krisis en dit sou nie sin maak om verdere onkoste aan te gaan nie. Bredell sê die tender ondermyn die munisipaliteit se herstelplan wat tans aan die gang is. “Die provinsiale departement werk sedert 2018, toe hierdie munisipaliteit onder finansiële administrasie geplaas is, om te verseker hy herstel finansieel. Ons is bly die hof stem saam met ons in dié verband. “Waarnemende reg­ter Nobahle Mangcu-Lockwood het (in die hofuitspraak) gesê die gedrag van die amptenare in Kannaland het nie net ’n negatiewe impak op die opper­gesag van die reg nie, maar ook op Kannaland-inwoners.”