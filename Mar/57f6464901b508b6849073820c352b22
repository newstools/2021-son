DIE sokkerklubs in Safa Kaapstad se Derde Liga is heel tevrede met die loting vir vanjaar se kompetisie. Vanjaar se Derde Liga word in ’n nuwe formaat gespeel. Twee groepe met nege klubspanne elk ding daarin mee. Die liga begin op 26 Maart en die loting van die spanne is die afgelope Donderdag in die Rygersdal-sportkompleks in Rondebosch gedoen. Die verdedigende kampioen, Hanover Park, is in groep B. Volgens Rieduwaan An­thony, eienaar van Hanover Park, is hy heel tevrede. Hy glo vanjaar se kompetisie gaan baie taai wees. “Die verkorte weergawe van die kompetisie – waar elke span 16 games speel (tuis en weg) – gaan beslis alle spanne dwing om elke stryd te probeer wen om die top plek te bereik,” meen An­thony. “Ek moet ook noem die spanne van Cape Umoya en Cape Town City het jong akademie-spelers in hul oefengroep wat baie goed en talentvol is en boonop fikser as enige spelers van die ander spanne.” Intussen het Goodwin Lewis, afrigter van Crystal Palace, gesê sy span kan niemand in groep A onderskat nie, want teenstanders soos Woodlands United, Ocean View, Greenwood Athletic en Nova Nacional het ook goeie spelers. Die nuwelinge Jamestown United en Trinitarians glo hulle kan saam met die groot honde blaf. GROEP A: Woodlands United, Matroosfontein, Goal 50 United, Ocean View FC, Nova Nacional, Bayview FC, Greenwood Athletic, Crystal Palace en Cape Town United. GROEP B:  Hanover Park FC, Silver Spurs, Junction Rovers, Trinitarians, Jamestown United, Vasco da Gama, Bluegum United, Cape Town City en Cape Umoya.