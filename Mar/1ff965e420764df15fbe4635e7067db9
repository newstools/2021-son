BELLVILLE is reeds Kaapstad se tweede middestad. Só sê Brett Herron, voormalige stadsraadslid. Hy verduidelik Bellville se middestad is al vir dekades ’n twee sakekern vir die Stad Kaapstad. “Die probleem is dat daar ’n gebrek aan instandhouding en beleggings is. Dit het daartoe gelei dat dit vinnig sy aantreklikheid as sake­ligging verloor het.” Herron se kommentaar kom kort nadat Dan Plato, mayor van die Stad, onlangs die Bellville-middestad se erfenis­projek amptelik van stapel gestuur het. Die burgemeester se inisiatief vir sigbare opskerping van dienste (MVSA) is in Januarie 2020 aangekondig, met ’n fokus op pogings om die gebied te transformeer. Herron, ook ’n voormalige burgemeesterskomiteelid vir vervoer en behuising, voeg by die tweede sakekern-plan moet dien om Bellville te herontdek. Behuising “Dis gegrond op die gebied se strategiese ligging, veral langs die belangrikste vervoerroetes. Ek het destyds gepleit vir ’n vervoergerigte ontwikkelingsnodus, wat geanker word deur belegging in ’n massiewe opgradering van die Bellville-vervoersentrum en -distrik. “Dit sou bekostigbare behuising, studentebehuising en gemengde sonering insluit om sake- en residensiële eiendom te laat saamleef en ’n leefbare wandelgebied te ondersteun.” Plato het onlangs aan Son gesê: “Die Stad beplan om Bellville te herskep deur ’n kort-, medium- en langtermynprogram wat betref vervoer-, ekonomiese, maat­skaplike en nutsbedryf-infrastruktuur.” Khaya Yosi van die ANC sê: “Buitelandse burgers het Bellville oorgevat en die Stad Kaapstad het niks daaraan gedoen nie. ’n Mens moet jouself afvra watter geleenthede dié ontwikkeling bied, wie presies bevoordeel word en hoe dit die gemeenskap in die gebied raak.” Die ACDP ondersteun die voorstel omdat hy meen Kaapstad het dit nodig. Slaag Grant Haskin van die ACDP sê: “Bellville het nog altyd die potensiaal gehad om amptelik die Stad se tweede sakekern te wees.” Herron sê Bellville kort ’n treinstasie, ’n bus-en-taxi-sentrum en ’n reeks behuisingsprodukte, wat bekostigbare behuising insluit, sodat die herlewing kan slaag.