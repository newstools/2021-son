MOSSELBAAI. – Drivers wat leerders na skole karwei, vrees vir hul lewe weens taxidrywers se protesaksie. Taxi-drywers is ontsteld omdat verkeersbeamptes Maandag hul taxi’s geskut het. Die verkeer het daarna tot stilstand gekom toe drywers tydens spitsverkeer twee paaie met meer as 100 taxi’s afgesper het. ’n Polisiewoordvoerder, sers. Chris Spies, sê drie verdagtes is tydens die protesaksie gearresteer. Volgens Spies is die verdagtes onderskeidelik 31, 34 en 43 jaar oud en moet op klagte van poging tot moord en roekelose en nalatige bestuur teregstaan. Betogers het motorbande gebrand en klippe na motoriste geslinger. Gehoorsaam Hulle het privaat voertuie wat leerders vervoer toegang tot die dorp geweier. Die polisie se eenheid vir openbare orde (Pops) is ontplooi om gemoedere te kalmeer. Ná ure van onderhandelings het die taxi-bestuurders die aftog geblaas, maar gedreig om terug te keer as daar nie aan hul eise voldoen word nie. ’n Man (45) wat leerders vervoer, sê: “Ek is bang en ek kan nie sien hoekom daar ’n probleem moet wees met motoriste en ons wat leerders vervoer nie. Ons almal moet dan die padreëls gehoorsaam en hulle wil eenvoudig net anders behandel word.” ’n Taxi-drywer wat homself net as Cekethe wou identifiseer, sê padvalke teiken hulle. “Ons verloor elke oggend geld, want traffic cops impound ons voertuie. Ons is deur ’n harde lockdown en besigheid het stilgestaan. “Hulle moet die toetsing van ons voertuie se padwa ardigheid uitstel. “Ons kan nie geld maak as ons so distract word nie.”