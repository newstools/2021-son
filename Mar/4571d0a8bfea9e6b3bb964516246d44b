MCGREGOR. – Die gemeenskap is geruk nadat ’n 15-jarige tienerseun na bewering ’n 11-jarige meisiekind verkrag het. Dié skandaal het Sondagmiddag by die nuwe White City settlement in die klein dorpie plaasgevind terwyl die meisie se ouers ná middagete hul middagslapie gevat het. Son verneem die 15-jarige klong is glo gereeld by die slagoffertjie se huis. Hy het toe glo sy kans gevat en die arme kind verkrag. Huismense het die jong op heterdaad betrap en hom toe ’n goeie loesing gegee. Die meisiekind se ouers was baie geskok en het onmiddellik met hul kind polisiestasie toe gegaan. Die meisie het toe met die hele sak patats vorendag gekom en aan die cops bevestig dat die seun haar verkrag het. Hy is kort ná die beweerde voorval in hegtenis geneem. ’n Antie van die dorp het haar misnoeë oor die gebeure uitgespreek. Volgens die antie was hul dorp vir ’n wyle uit die nuus wat skandes betref. “Kyk net nou – die stof het skaars gaan lê en kyk wat duik nou weer op,” raas die antie. Nog ’n bekommerde inwoner wat ook verkies om anoniem te bly, sê dinge ruk handuit. Berading “Eers het ons vir die dorp gebid wat gebuk gaan onder drugs. Jong kinders het toe besluit om drugs te los en onse dorp was so te sê drug-free.” Son verneem dat die jong meisie tans berading ontvang. Kapt FC van Wyk, ’n polisiewoordvoerder, het bevestig dat ’n 15-jarige seun vandag in die Robertson-landdroshof op aanklagte van verkragting sal verskyn.