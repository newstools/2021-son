’N WENNER bly ’n wenner – ongeag waar hy of sy reis. Dis die herinnering van Bafana Bafana se rekord-doelskieter, Benni McCarthy. McCarthy, wat tans die septer swaai by AmaZulu, is besig om dié klub na nuwe hoogtes te neem. Die 43-jarige boorling van Hanover Park wat as speler ongekende sukses in die buiteland behaal het, is stadig maar seker besig om dit as coach met Usuthu te doen. Hy wil sonder twyfel bewys dat sy sukses by Cape Town City ’n paar seisoene gelede niks te doen gehad het met beginner’s luck nie. Die feit dat McCarthy ook die opoffering gemaak het om sy Uefa Pro Licence te bekom, beklemtoon sy ambisie om as afrigter sukses te behaal. McCarthy het meer punte as enige coach in die Premierliga by die halfpadmerk (15 wedstryde) van die seisoen. AmaZulu is beslis ’n openbaring onder McCarthy nadat hulle 28 punte van 14 wedstryde ingesamel het. Dit sluit in agt seges, vier draws en net twee nederlae. Dis beter as wat die Sweed Roger Palmgren in die 2010-’11-seisoen by die klub vermag het. McCarthy se wen-persentasie van 57% is die hoogste, gevolg deur Palmgren (47%) en Steve Barker (33%) ná 15 wedstryde. Van die land se gesoute coaches het in die verlede gesukkel om ná 15 wedstryde sulke hoë syfers te behaal. Barker, Manqoba Mngqithi (20%), Cavin Johnson (20%) en Neil Tovey (13%) kom egter nie naby McCarthy se hakke nie. McCarthy kan dit verbeter wanneer hulle Black Leopards op 4 April pak.