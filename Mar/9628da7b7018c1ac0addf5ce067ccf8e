NÓG ’n man is Dinsdag in Clarkes Estate in die voortslepende bendegeweld op die Kaapse Vlakte doodgeskiet. Die voorval het by Louw se Bos plaasgevind en die on­bekende man is op die toneel dood. In nóg ’n skietery Dinsdag is ’n man oorkant Leo Mews in 12de Laan, Leonsdale, in die been gewond. Volgens inwoners gaan die skietery net voort en dit is meestal onskuldige mense wat raakgeskiet word. Spanning ’n Paar weke gelede is ’n student wat vir die naweek in Elsiesrivier kom kuier het, ook noodlottig gewond. Die cops het intussen ’n verdagte vir die student se moord gearresteer en hy sal op 9 April weer in die plaaslike landdroshof verskyn. Imraahn Mukaddam, gemeenskapsleier in Elsies­rivier, sê: “Dis moeilik om te sê wat die situasie op die grond is. Ons weet daar is baie spanning tussen die bendes en dit lei tot die skietery wat tans plaasvind. “Dis onaanvaarbaar dat so baie onskuldige mense vermoor en beseer word. Ons doen ’n beroep op wetstoepassers om die bendegeweld onder bedwang te bring. Dit is onaanvaarbaar dat ons gemeenskappe soveel trauma en terreur moet verduur.”