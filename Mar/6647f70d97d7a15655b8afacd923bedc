DIE vrouesokkerspan van Dangerous Heroes kyk met groot opgewondenheid na die nuwe seisoen van Safa se Wes-Kaapse Vroueliga wat hopelik volgende maand sal begin. Die nasionale sokkerliggaam (Safa) het al op ’n hele paar vergaderings die begin van dié seisoen se kompetisie bespreek, maar terselfdertyd het verskeie ander omstandighede dié planne erg omgekrap. Nietemin was die gees hoog tydens Son se besoek aan Dangerous Heroes se training session in die Brown’s Farm Stadium in Philippi. Die span se coach, Bayanda Skiti, sê dis verblydend om te sien hoe geesdriftig en positief ingesteld die spelers op die oefenveld is. “Ons training schedule is drie dae per week,” vertel Skiti. “Als verloop tans goed en die toewyding en honger om weer sokker te speel, is oorweldigend. “Onthou, die spelers het ’n jaar lank nie sokker gespeel nie weens die pandemie wat ons sport heeltemal beëindig het,” het Skiti gesê. Intussen sê hy die klub het nog nie inligting ontvang van wanneer die liga weer begin nie. Dít weens die Covid-protokolle wat te alle tye gevolg moet word. Hy het ook genoem dat die spelers in goeie shape is en hy weet sommer die span sal ’n verbetering in vanjaar se kompetisie toon. Dangerous Heroes sal soos gewoonlik Brown’s Farm gebruik as hul venue vir tuiswedstryde. “Die klub, wat beide in Safa- en op LFA-vlak groot sukses bereik het, is gebou op ’n sterk reputasie en pedigree,” sê Skiti. “Heroes het vir ’n paar verrassings gesorg deur top-spanne in away games ore aan te sit. “Die spelers het nooit opgehou om fiks te bly deur oefensessies nie. “Hulle het op hul eie aanlyn oefensessies gedoen. “Noudat ons toegelaat word om weer normaal te oefen en voorbereidings vir die nuwe seisoen te begin tref, is dit uiters opwindende nuus, veral noudat ons afgeskuif het na vlak 1,” aldus Skiti.