BENNETT Bailey, president van Safa Cape Town, sê plaaslike sokkerklubs in veral die Tweede Liga sal hul diskresie moet gebruik wat die terugkeer van die plaaslike seisoen betref. Klubs in dié liga is verdeeld oor die begin van die nuwe seisoen. Die meeste is daarteen gekant om sake weer te begin. Die Covid-19-pandemie, wat wêreldwyd al amper 2,7 miljoen lewens geëis het, het ook die plaaslike sokkerseisoen lelik ontwrig. Laas seisoen is totaal geskrap. Daar was aanvanklik groot opgewondenheid toe die minister van sport en kultuursake, Nathi Mthe­thwa, amateursport die groen lig gegee het. Dit kom egter met streng maatreëls. Klubs moet byvoorbeeld ’n compliance officer hê wat lede screen en bevestig dat niemand Covid­-simptome toon nie. Die pandemie het klubs finansieel hard getref en sommige het lede aan die dood afgestaan. Dié faktore dra by tot die verdeeldheid onder klubs oor die hervatting van die seisoen. Klubs soos Glendene United, Police FC, Zizwe United, Ubuntu, Young Pirates, Hout Bay United en Batalion is gretig om te speel. Dan is daar klubs soos Ikapa Sporting, Grassy Park, Santos, FN Rangers, Royal Blues, Gansbaai, Barcelona en Jomo Power wat teen die karre skop. Cape Town Spurs en Norway Parks Magic, wat aanvanklik aangedui het hulle is gretig om te speel, het ook nou daarteen besluit om hul onderskeie seisoene te begin. Van die klubs meen die risiko is te groot met geen duidelike plan vorentoe nie. Ander sukkel met speelvelde en geriewe om hul voorbereiding te begin. “Ons gebruik maar net ’n safety first approach,” verduidelik FN Rangers se coach, Arreshaat Daniels. “Ons wag om te hoor hoe sake gaan uitkring. “Die veiligheid van ons lede is vir ons belangrik,” het Daniels bygevoeg. Volgens Bailey verstaan hy die klubs se dilemma, maar voeg by dis belangrik dat die samelewing na normaliteit terugkeer. “Maar ons kan beslis nie onverantwoordelik wees nie,” laat hoor Bailey. “Ons is bewus dat daar nou ’n vaccine is en dit kom voor asof dinge beter word. Ek dink mense is ook meer versigtig. “Dis waarom ek sê as daar klubs is wat in die nuwe seisoen wil speel, gaan niemand in hul pad staan nie, en die wat nie wil speel nie, gaan ook nie gedwing word nie. “Ons verstaan die situasie. Ek het onlangs met ’n PSL-klub gepraat oor hoe die mense Covid-19 hanteer. Die syfers wat hulle my gegee het, was alarming. “Nie syfers wat gebeur het nie, maar wat wel kan gebeur as spelers die virus opdoen omdat daar nie die nodige protokolle is nie,” het hy bygevoeg. Bailey sê alle sportfasiliteite is nou weer oop vir die publiek, maar hulle sal steeds moet voldoen aan die Covid-regulasies. “Klubs moet ons inlig watter velde hulle wil gebruik en ons sal die Stad inlig.”