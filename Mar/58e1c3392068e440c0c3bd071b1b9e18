PEP Guardiola, manager van Manchester City, het Sergio Agüero geloof vir sy eerste Premierliga-doel in meer as ’n jaar. Dit was Saterdag op Craven Cottage in die liga-voorloper se gemaklike oorwinning met 3-0 oor Fulham. John Stones en Gabriel Jesus het eerste sukses vir die Cityzens behaal voordat Agüero die punte verseker het met ’n suksesvolle penalty. Dit was Kun, soos Agüero genoem word, se eerste doel in die liga sedert Januarie 2020. Dit is ook City se 23ste sege uit sy afgelope 24 wedstryde. Guardiola was veral in sy skik met sy Argentynse striker wat moontlik sy vertroue teruggekry het ná ’n moeilike tyd op die kantlyn weens beserings. Die Spanjaard reken dis belangrik dat Agüero sy oog vir doele teruggekry het omdat dit só belangrik is vir hul all-time rekord-striker, asook die span. “Natuurlik is dit baie belangrik. “Vir hom beteken doele alles. Vir Gabriel ook. “Almal wil op die bus spring en hy (Agüero) is meer as welkom. “Dit was só ’n belangrike doel vir hom. Hy het vir die eerste keer in ’n baie lang ruk vir die volle 90 minute gespeel. “Om die waarheid te sê, is ek in my skik met hom,” verduidelik Guardiola. Guardiola reken hulle moes diep delf teen ’n Fulham-span wat goed opgewasse was – selfs al weerspieël die telling dit nie juis nie. “Hulle (Fulham) is ’n moeilike span; baie fisiek,” het Guardiola verder gesê. “Hulle was in topvorm met die aanloop tot die stryd teen ons. Geduldig “Hulle het op Anfield gewen en min doele afgestaan. Ek kon sien dit was nie maklik vir die spelers nie. “Ons is ook daarvan bewus dat ons drie wedstryde in drie verskillende kompetisies het wat voorlê. “Maar ons was (gister) geduldig en baie solid agterlangs. “Ons het nie set-pieces afgestaan nie. “Al 11 spelers (en subs), Fernandinho en Eric (García), was fantasties,” het Guar­diola uitgewys. Hierdie sege is ook die begin van ’n belangrike week vir City, wat môre na Hongarye reis vir sy Champions League se tweede been van die ronde van die laaste 16 spanne teen Borussia Mönchengladbach. Guardiola-hulle besoek Everton Saterdag vir ’n FA Cup-kwarteindstryd. – AP