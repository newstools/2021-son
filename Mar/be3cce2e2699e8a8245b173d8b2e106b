LADISMITH. – Die dorp se sportterrein het ten prooi geval van Covid en vandale. Dít omdat die sportvelde deur die lockdown natuurlik glad nie gebruik is nie. Vandale het behoorlik die plek verniel. Inwoners meen dit lyk nou so oes daar, die owerhede sal moet ingryp voordat spanne weer rugby daar kan speel. Hulle sê hulle sal hande vat met die munisipaliteit in dié taak. Bennet de Wee, ’n aktiewe sportman, sê: “Dis ’n skande hoe ons dorp se rugbyveld en paviljoen lyk. “Daar moet nou daadwerklik iets aan die toestand gedoen word. Spelers kan ook opstaan en regmaak wat aan hulle behoort.” Leshme Bosman, nog ’n inwoner, sê: “Ons mense kan regtig leer om ordentlik te wees. Dis nou hartseer.” Henry Moses, bestuurslid van die plaaslike rugbyklub, het op Facebook gesê hulle het al die munisipaliteit gevra om die veld oor te neem, “maar hulle wil nie”. Voorstelle van ’n baanopsigter is ook geopper. Opset Murushda van Heerden, waarnemende bestuurder van gemeenskapsdienste in die munisipaliteit, het toegegee die rugbyveld het beslis versorging nodig, maar sy sê die “bossiekapper” het gebreek. Sy het daarop gewys dat die sportterrein in hul buurdorp Zoar in ’n uitstekende toestand is en dat daar ’n opsigter was. Sy noem ook dat vandale met opset toiletpotte breek en dat ’n opvoedingstaak dus ook nodig is. Andy Bosman, hoof van parke en tuine, voeg by: “Hier is al 12 swembadpompe gesteel. Vandale laat ons geld mors. “Ons sal weer herstelwerk instel. Inwoners moet eienaarskap neem van hierdie geriewe.” Hendrik Barnard, amptenaar by Kannaland en bestuurslid van SWD-rugby, het versoek dat alle rolspelers moet vergader om die pad vorentoe te bespreek.