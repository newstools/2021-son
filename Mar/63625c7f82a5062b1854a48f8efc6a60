NÁ ’N oortuigende reekssege in die eendagwedstryde is daar maar min tyd vir die Suid-Afrikaanse vrouekrieketspan om vir die T20-reeks van hul Indiese toer reg te maak. Die Vrouteas gaan die Indiërs in drie T20-wedstryde binne die bestek van vier dae trotseer. Die eerste kragmeting word môre beslis en die tweede Sondag. Die derde kragmeting volg dan Dinsdag. Suid-Afrika het die ODI-reeks met 4-1 gewen en volgens die kaptein, Suné Luus, wil hulle met twee trofees na Suid-Afrika terugkeer. “Dit is nogal ’n kort tydjie wat ons het om die oorgang tussen formate te maak,” het Luus gesê. “Twee wedstryde word 19:00 (van 15:15 SA tyd) en net ’n dag ná mekaar gespeel, met min tyd om te herstel. “Gelukkig is ons fiks en sterk genoeg om daarvoor gereed te wees. Dit behoort nie ’n probleem te wees nie. “T20 is ’n moeilike game. Jy weet nooit watter kant toe dinge kan gaan nie. Ons het gelukkig ’n baie sterk boulaanval, sowel as kolwers. “Dit gaan alles afhang van wie hul hand op die dag opsteek – dit kan ’n bouler of kolwer wees. Ons sien net uit na die uitdaging om ook in daai reeks bo uit te kom.” Volgens Luus is die Vrouteas se sukses in die ODI-reeks te danke aan goeie voorbereiding en ’n positiewe kopskuif teen draaiboulwerk. Sy onthou goed hoe die Indiërs hulle so drie jaar gelede deurmekaar gedraai het om ’n ODI-reeks met 3-0 te wen. “Ons het dié keer ’n Paki­stanse reeks gehad, waar ons in Durban gespeel het, voordat ons Indië toe getoer het. “Daar is dit soos om in kondisies soortgelyk aan die subkontinent te speel. Die span het baie draaiboulwerk getrotseer en dit was regtig goed om dit te ervaar voordat ons hiernatoe gekom het. “Ons het ’n manier gevind om aanvalle daarteen te loods en lopies van draaiboulwerk aan te teken. “Ons het altyd geweet as ons hier kom speel, gaan ons 30 tot 40 boulbeurte van draaiboulwerk moet trotseer. Ons was sielkundig voorbereid daarop en het net die kopskuif gemaak om positief te wees,” het Luus gesê.