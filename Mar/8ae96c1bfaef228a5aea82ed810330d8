DIE 99-jarige man van die Britse koningin is uit die hospitaal ontslaan. Die paparazzi het steel­foto’s geneem van ’n baie brose prins Philip, wat dié week huis toe kon gaan nadat hy 28 dae in die hospitaal deurgebring het. Die hertog van Edinburg is op 16 Februarie in die King Edward VIII-hospitaal toegelaat nadat hy olik gevoel het. Hy is glo vir ’n ontsteking behandel. Al is dit nog onduidelik watter tipe ontsteking hy gehad het, berig die Britse pers dit was nie Covid-19 nie. Prins Philip is vroeër dié maand na ’n ander hospitaal oorgeplaas waar hy ’n operasie ondergaan het om ’n harttoestand te behandel waarmee hy nou al geruime tyd sukkel.