DIE Waikato Chiefs se deelname aan Superrugby Aotearoa begin dié naweek – maar die span is reeds onder massiewe druk. Hulle het ál agt wedstryde in laas jaar se Superrugby Aotearoa verloor. As ’n mens hul laaste wedstryd in laas jaar se gekanselleerde Super­rugby-kompetisie (toe nog met spanne van Argentinië, Australië, Suid-Afrika en Japan betrokke) bytel, is dit eintlik nege stryde in ’n ry wat hulle verloor het. En as Vrydag se toetrede tot die Kiwi-weergawe van dié kompetisie ook met ’n nederlaag begin, kruip hulle nader aan ’n ongewenste rekord. Die Otago Highlanders het tussen 2012 en 2013 ’n rekord 11 Superrugby-wedstryde agtereenvolgens verloor. Dis dié einste span wat die Chiefs Vrydag in Hamilton se FMG-stadion pak. Anton Lienert-Brown van die Chiefs erken ook hy en sy spanmaats betree dié wedstryd met laas jaar se teleurstellings in die agterkop. Die Chiefs- en All Black-senter se broer, die Highlanders-stut Daniel Lienert-Brown, herinner hom ook gereeld daaraan en terg hom daaroor. “Verlede seisoen in die algemeen het ’n chip op my skouer geplaas,” het Anton laat hoor. “Ek glo dis dieselfde vir baie van die manne wat laas jaar lede van die span was. “Ons moet nou trots terug in die trui plaas. Ons het regtig hard gewerk. Kyk, ons het nou ’n goeie punt bereik. “Hopelik kan ons dit Vrydag bewys.”