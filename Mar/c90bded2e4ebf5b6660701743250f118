DAAR is dalk nou ’n glimmer van hoop vir Manchester United om nog ’n geveg in te sit vir vanjaar se Engelse Premierliga­titel. Ole Gunnar Solskjaer (manager) het Manchester gister weer vir ’n dag rooi geverf deur hul bure, Manchester City met 2-0 te klop. Dis ’n ondenkbare uitslag gegewe dat United voor gister net een uit sy laaste vyf wedstryde gewen het. Hoewel City dié een verloor het, is Pep Guardiola (manager) se span steeds 11 punte voor die tweede geplaaste United op die punteleer. Maar die hoop sal nou weer opvlam dat dié slag dalk tot verdere terugslae vir die Citizens kan lei terwyl United nou meedoënloos moet probeer wen om nog ’n sê in die titelwedloop te hê. Die Red Devils was vinnig uit die wegspringblokke en is sommer in die tweede minuut van die wedstryd beloon toe ’n strafskop aan hulle toegeken is. ’n Oorgretige Gabriel Jesus het Anthony Martial net binne die doelgebied op die voet getrap. En soos dit nou ’n gewoonte geraak het, het Bruno Fernandes nader gestaan om die bal vanaf die merkie in die doelhok te sit. United het sy druk op die tuisspan voortgesit vir die volgende 15 minute. Maar soos verwag sou City sy momentum vind en United skaduwees laat begin jaag. Die besoekers het egter heel tevrede gelyk om te verdedig en geduldig op geleenthede gewag om met teenaanvalle te kom. Maar van geleenthede skep met dié taktiek was daar tot en met die rustyd maar min kans. City het die tweede helfte begin deur hul oorheersing van die balbesit voort te sit en amper sake gelyk gemaak. Rodri se poging het egter die regoppaal getref. Toe, amper in ’n oogwink, was die telling 2-0 toe die Red Devils se geduld en teen aanvalle afbetaal het. Luke Shaw het ná ’n lieflike een-twee-aangee met Marcus Rashford die bal tussendeur drie City verdedigers se bene tot in die doelhok geskop. Die druk was nou vierkant op die Citizens om doele te jaag. Maar daai doele sou nooit kom nie. United het aanhou om goed te verdedig, terwyl die geluk ook so bietjie aan sy kant was.