MET Suid-Afrika se swaargewigafdeling die swakste in baie jare is die toetrede tot die bokssport deur die jong Kaapse reus Juan Roux ’n vars briesie. Hy lyk nie net na ’n opvolger vir die huidige Suid-Afrikaanse kam­pioen, Tian Fick, nie, hy kan ook nuwe lewe blaas in ’n afdeling wat sleg afsteek by die standaard van vroeër jare. Roux, wat aan die Hoërskool Brackenfell ge­matrikuleer het, is ná drie beroepsgevegte onoorwonne. Hy stel dit egter duidelik dat sy visier sommer hoog ingestel is. “My onmiddellike doelwit is om in die nabye toekoms vir die SA titel te boks. “Op die langtermyn wil ek my loopbaan oorsee voortsit sodat ek ’n stewige rekord kan opbou wat vir my die weg kan baan na ’n wêreldtitelgeveg,” sê die reus van 6’ 4” wat die skaal op ’n allemintige 120 kg laat kreun. “Boks is my lewe en my passie. “Danksy my borg, Bossa Goodtimes Bar, is ek bevoorreg om voltyds te boks,” sê Roux. By die onlangse toernooi by die Pollsmoor-gevangenis het Roux die belofte wat hy verlede jaar getoon het gestand gedoen met ’n puntesege oor Nico Yamdjie. Roux se oorwinning is veelseggend as in ag geneem word dat Yamdjie in 2018 met punte teen Fick verloor het. Roux fokus nou voluit op sy volgende geveg. Dié boytjie van Brackenfell moet beslis vorentoe dopgehou word.