’N GROEP vermeende rowers wat laas week in polisie-uniform ’n besigheid in Stellenbosch beroof het, is steeds in aanhouding. Eric Ntabazalila, woordvoerder van die nasionale vervolgingsgesag, sê die mans het Maandag in die Stellenbosch-landdroshof verskyn. Betree Son het dié naweek berig die mans is in ’n hokkie in Mfuleni aangekeer ná ’n sakeroof waarin die boosdoeners die personeel gedreig en weggekom het met bokse sigarette en R90 000 kontant. ’n Groep mans, van hulle in polisie-uniform, het na verneem word Vrydag die supermark in Birdstraat, Stellenbosch, betree. Hulle het hulle as polisielede voorgedoen en kamma die plek deursoek vir dwelms. Toe die supermark se eienaars begin agterdogtig raak, het een van die verdagtes hom glo aangerand. Die gewapende verdagtes het van die toneel gevlug met die gesteelde goedere, maar die polisie het vinnig aksie geneem, hulle agternagesit en in ’n shack in Mfuleni vasgetrek. Die polisiebeamptes het die sigarette en die kontant teruggevind. Drie vuurwapens is ook gekry. Een daarvan is in 2018 in Claremont gesteel. Die vermeende rowers is almal tussen 30 en 59 jaar oud. Hulle staan tereg op aanklagte van sakeroof, die onwettige besit van vuurwapens, ammunisie en gesteelde eiendom, en dat hulle hulle as cops voorgedoen het. Die saak is uitgestel vir ’n borgtogaansoek.