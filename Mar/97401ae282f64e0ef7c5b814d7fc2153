MANCHESTER United se striker Edinson Cavani “voel nie gemaklik nie” en kan straks na sy geboorteland terugkeer. Só het Edinson se pa, Luis Cavani, Maandag beweer. Hy meen daar is ’n goeie moontlikheid dat sy seun die Red Devils kan verlaat. Die 34-jarige striker van Uruguay het hom in Oktober 2020 as ’n vrye agent van Paris Saint-Germain by die Premierliga-kampioen aangesluit. Cavani het tot dusver hierdie seisoen 7 doele in 25 wedstryde vir United aangeteken. “Daar is ’n 60%-kans dat Edinson na Suid-Amerika sal terugkeer,” het Luis beweer. Die jonger Cavani het egter Dinsdag ’n foto van hom in aksie vir United op sy Instagram gepost. Die onderskrif van die foto lees: “Trots om hierdie trui te dra.” Luis het erken: “Ons is baie senuweeagtig. “Ons het hom altyd besoek waar hy gespeel het. “Hy was al in die mooiste plekke en hy is goed ontvang. Hy het homself geliefd gemaak onder almal en hy het dus baie vriende gemaak. “Maar deesdae voel hy nie gemaklik waar hy is nie. Hy dink al die afgelope twee jaar daaraan om nader aan sy familie te wees. “Dit is waarom ek dink hy sal hom by ’n klub in Suid-Amerika aansluit,” het Luis verduidelik. Luis het verder gesê sy seun kan moontlik na Boca Juniors in Argentinië skuif. “Hy wil nader aan sy geboorteland speel en bly sodat ons nader aan hom kan wees,” aldus Luis. – Reuters