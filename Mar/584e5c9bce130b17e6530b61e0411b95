OUERS in die Oos-Kaap pleit vir ingryping by die Balasi Junior Sekondêre Skool in Qumbu waar leerders onder haglike toestande moet leer. Leerders by die skool kry klas in propvol klaskamers nadat ’n deel van die dak verlede jaar deur ’n storm afgeruk is. Een blok van die skool met ses klaskamers is verlate omdat dit ’n bedreiging vir leerders is. Ouers pleit nou vir hulp aangesien die toestande ’n gesondheidsrisiko vir leerders inhou. Twee leerders, Avela Gwaza en Onako Botya, sê die omstandighede is moeilik. “Die boonste blok klaskamers lek en ons kry baie koud. Die vloere het groot gate en paddas kom daardeur terwyl ons leer. “Ons het nie genoeg klaskamers nie en word nou in klaskamers geprop en die personeelkamer word ook as klaskamer gebruik. Daar is geen ruimte en geen sosiale afstand nie.” Mzwandile Ntaka en Bukelwa Kondlo, ouers van die leerders, sê hulle het die aangeleentheid aangemeld, maar daar is tot dusver nog nie opgetree nie. “Ons voel nie goed oor die toestand van die skool nie. Selfs ek het hier geleer dat dit so was en as dit reën, kom die water binne. Veral gedurende hierdie Covid-19 tydperk word kinders in klaskamers ingedruk.” - SABC Newss