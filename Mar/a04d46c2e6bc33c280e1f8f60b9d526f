DIE gemeenskap van Hanover Park is verdeeld oor die bevelvoerder wat by die Philippi-polisiestasie weggeneem is. Kol. Jacobus Fredericks het sedert Augustus verlede jaar by die Philippi-polisiestasie waargeneem en is nou na die Mitchells Plain-polisiestasie verplaas. Hy het gister as stasie­bevelvoerder daar begin werk. Intussen het kol. AJ Sauls die leisels by die Philippi-polisiestasie oorgeneem. Hy was voorheen by die Steenberg-polisiestasie, waar hy aan die hoof van sigbare polisiëring gestaan het. Van die gemeenskapslede meen Fredericks moet aanbly aangesien hy ’n groot rol in die afname van misdaad in die area gespeel het. Maar sommige lede van die gemeenskapspolisiëringsforum meen hy het nie sy samewerking gegee nie. Lede van die publiek het verlede jaar by die Philippi-polisiestasie betoog oor swak dienslewering en geëis dat ’n nuwe stasiebevelvoerder aangestel moet word. Fredericks was net in ’n waarnemende pos by die polisiestasie. Ontevrede Die Wes-Kaapse polisiediens het later aanbeveel dat ses stasiebevelvoerders uitgeplaas word. Die bevelvoerder in Philippi was onder hulle. Die raadslid in die wyk, Antonio van der Rheede, en lede van gemeenskapsorganisasies het verlede week buite die polisiestasie betoog oor hulle ontevrede is oor die verplasing van die bevelvoerder. Volgens Ka­shiefa Mohammed van die gemeenskapspolisiëringsforum het hulle geen samewerking van Fredericks by die Philippi-polisiestasie gekry nie en dit het hul pogings belemmer om te help met misdaadbekamping. Mohammed het toe verwys na ’n voorval kort tevore waarin ’n onskuldige meisie raakgeskiet is en nog ’n skietery waarin in ’n jong man gewond is. Sy sê toe: “Die skietery hou net die op nie. Die stasiebevelvoerder het die gemeenskap van Hanover Park gefaal. “Hy het net met die metro cops gewerk wat in die area ontplooi was en weier om met ons as die polisiëringsforum te werk. “Hy het nie ’n diens aan die gemeenskap gelewer nie en hul tyd gemors. Ons hoop om ’n beter verhouding met die nuwe stasiebevelvoerder te hê en sien uit daarna om met hom saam te werk.” Volgens Van der Rheede het die waarnemende polisiebevelvoerder gehelp om die bendegeweld in die area af te bring en die vertroue van die gemeenskap terug te wen. Van der Rheede sê: “Die kolonel het ’n verskil gemaak sedert hy verlede jaar Augustus as waarnemende stasiebevelvoerder aangestel is. “Hy het die dossiere van baie van die ou sake wat gesluit was, weer geopen om van voor af ondersoek te word en op die hofrol geplaas te word. “Hy is die enigste bevelvoerder wat die gemeenskap sover nog vertrou het om met inligting vorendag te kom. Die area was ’n rooi zone, nou is dit ’n groen zone. “Ons verstaan nie hoekom hulle die stasiebevelvoerder wegvat was hy so ’n goeie werk doen nie. “Ons het ’n petisie aan die premier oorhandig met duisende handtekeninge en ons gaan dit nie so los nie. Vasgevat “Net dié naweek het die gangsters weer begin skiet, want hulle weet die kolonel is nie meer hier by die polisiestasie nie.” Nog ’n omgekrapte inwoners sê: “Van die gemeenskapslede is bly die kolonel is weg, want hy het die gangsters vasgevat en was ’n bedreiging vir hulle. Hy het sy werk gedoen en gangsters kry niks meer reg nie.”