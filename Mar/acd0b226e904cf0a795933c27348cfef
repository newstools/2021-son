AHMED “Boeta Dickie” Sedick Sieed glo die Stormers moet nie net hul sterk skrum gebruik om strafskoppe te melk nie, hulle moet dit ook as ’n manier gebruik om aanvalle te loods. Die legendariese rugbybrein van die Bo-Kaap is vandeesweek ingeroep om die Stormers ’n bietjie inspirasie en raad te kom gee voor môre se voorbereidings-kragmeting met die Bulls 19:00 op Loftus Versfeld in Pretoria. Boeta Dickie, ’n hoog aangeskrewe skrumwerk-spe­sialis, het gesê hy geniet dit om sy kennis aan die Stormers se jong voorspelers oor te dra. Hy het gister aan Son gesê: “Ja, ek het met hulle gepraat en hulle was baie ontvanklik vir wat ek te sê gehad het. Hulle is almal baie vriende­like ouens. “Ek het met hulle gesels oor strafskoppe en hoe dit veroorsaak dat hulle soms games in die doodsnikke verloor. “Ek het byvoorbeeld met Salmaan (Moerat) gepraat oor die skrums en die feit dat hulle dit net gebruik om penalties te kry en dat hulle dit miskien op ’n ander manier moet gebruik. Hulle moet dit nie net gebruik om strafskoppe te kry nie. Ek kon verder nie te veel sê nie, want hulle het teen Griekwas goed geskrum. “Ek het voorgestel dat hulle net hul tydsberekening regkry. Hulle het beslis ál die nodige skietgoed om die Bulls te klop.” Die deurwinterde 79-jarige breier, wat steeds passievol oor die spel is, spog met ’n indrukwekkende afrigtingsrekord met verskeie klubs in die Wes-Kaap, waaronder Silvertree, Lagunya, Collegians, Primrose, Rangers, SK-Walmers, asook die WP Rugbyunie (Green Point Track) en die WP Rugbyraad. In die vroeë 1990’s het hy besluit om sy rugbykennis te verbreed deur verskeie kursusse in Nieu-Seeland te gaan doen. Hy het ook die onder 12-span van Schotsche Kloof Primêr na Australië gelei en as afrigter van die Bab al Sharqi-sewesspan gedien. Deesdae is hy steeds betrokke by die afrigting van jeugdiges. “Dit was vandag ’n groot eer vir ons groep om deur Ahmed Sedick Sieed toegespreek te word,” het die Stormers op hul amptelike Facebook-blad geskryf. Die Stormers het ’n trui aan hom oorhandig as erkenning vir sy onskatbare bydrae tot plaaslike rugby.