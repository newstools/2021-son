DIT bly ’n ope vraag of Jacques Kallis hom weer by die Proteas as die span se kolfkonsultant gaan aansluit. Kallis was verlede seisoen tydens die toetsreeks teen Engeland die taak gegee om Mark Boucher (hoofafrigter) se kolfspan te slyp. Hy het sedertdien die rol van kolfkonsultant by Engeland vir sy toer in Sri Lanka gehad. Dít was egter net ’n tydelike aanstelling, want Marcus Trescothick is intussen as die span se heeltydse kolf­afrigter aangestel. Dis geen geheim dat Boucher sy voormalige Protea-spanmaat- en vriend by die span betrokke wil hê nie. Kugandrie Govender het verlede jaar in haar hoedanigheid as Krieket Suid-Afrika se waarnemende uitvoerende hoof gesê KSA sou nie meer van wit konsultante gebruik maak nie. “Waarom sou ons hom nie in ons opset wil hê nie?” het Boucher vroeër vanjaar aan die media oor die kwessie gevra. “Hy is op my radar om hom weer by die Proteas betrokke te probeer kry en ek hoop net dat ons hom ook versigtig behandel. “Hy het getoon dat hy tans baie ander geleenthede in wêreldkrieket het, so ons sou dom wees om hom nie te probeer hou nie. “Ek weet Jacques wil graag in Suid-Afrikaanse krieket werk en ek is seker dat ons hom ná die gesprekke hopelik weer hier sal sien.” Neil McKenzie beklee tans die pos van hoëprestasie-kolf­afrigter en kan dalk die rol vervul as Kallis sy neus daarvoor sou optrek. Herschelle Gibbs is tans in hoë aanvraag in T20-ligas in die wêreld, maar dis onduidelik hoe sy verhouding met Graeme Smith (KSA se direkteur van krieket) en Boucher is. Hy is tans die hoofafrigter van die Karachi Kings in die Pakistan Superliga Gibbs het juis sy plek in die Protea-span verloor nadat hy in sy boek To the Point na Smith, Kallis, Boucher en AB de Villiers as ’n kliek verwys het. Ashwell Prince het wel maar nog min sukses met die Cobras gehad, maar onder sy afrigterskap het die Malan-broers, Zubayr Hamza, Kyle Verreynne en George Linde almal Protea-kolwers geword. Daar is ook die Dolphins se Imran Khan, wat op die onlangse toer na Pakistan een van die hulpafrigters was. Gary Kirsten sal vanweë sy indrukwekkende CV ook ’n goeie kandidaat wees, maar of hy beskikbaar is, is ’n ander kwessie.