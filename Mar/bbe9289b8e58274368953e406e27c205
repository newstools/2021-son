SA RUGBY beplan om ’n virtuele Elite Spelerontwikkelingsprogram (EPD) vir o. 17- en o. 18-spelers aan te bied. Dit is in ooreenstemming met die doelwit om doeltreffende ontwikkelingsbane te verseker ten spyte van die uitdagings wat die Covid-19-pandemie bied. ’n Groep van altesaam 100 o. 17- en o. 18-spelers is genooi om aan die program deel te neem. Dit gaan van Vrydag 19 tot Sondag 21 Maart aangebied word. Die uitnodiging word ook uitgebrei om byna 300 skool-, unie- en provinsiale afrigters, sowel as beamptes vir talentidentifikasie en personeel vir krag en kondisionering in te sluit. Die virtuele program sal ’n soortgelyke struktuur volg as die live EPD-kampe wat aangebied is voordat die Covid-19-pandemie juniorrugby tot stilstand gebring het. ’n Reeks rolspelers in die rugby- en mediese departemente by SA Rugby sal hul kundigheid deel om ’n gladde oorgang tussen skole- en internasionale juniorrugby te bewerkstellig. Bafana Nhleko, Junior Springbok-afrigter, sy voorganger, Chean Roux en die SA Skole-afrigters Lance Sendin, Cobus van Dyk en Katleho Lynch sal aspekte van die spel in detail dek. Krag, kondisionering en voeding sal ook aandag geniet. Dit is alles noodsaaklik in ’n hoëprestasieomgewing. Die euwel van opkikkers sal ook bespreek word. Rassie Erasmus, SA direkteur van rugby, het gister in ’n verklaring gesê: “Blootstelling aan die EPD-strukture is noodsaaklik om spelers in staat te stel om die gaping tussen skolerugby, junior internasionale rugby en later senior rugby te oorbrug. “Die feit dat baie van die Springbokke, Junior Springbokke, Springbok Sewesrugbyspelers, sowel as die voorste provinsiale spelers in die land deur hierdie program gekom het, illustreer die voordeel daarvan om hulle vroeg in hul loopbaan bloot te stel aan die prestasievereistes van die elite. “Gegewe die uitdagings wat die Covid-19-pandemie die afgelope twee seisoene gebied het, moes ons hoëprestasieafdeling noodgedwonge buite die boks dink, “Ná die sukses van die virtuele program laas jaar, was dit sinvol om dit weer aanlyn aan te bied.”