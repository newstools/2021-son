’N PENSIOENARIS (62) van Bergsig, Calitzdorp, is Woensdag in die Oudtshoorn-streekhof agt jaar gevangenisstraf opgelê vir die moord op ’n 45-jarige man. Hy het 14 vorige veroordelings. Jan Johannes het erken dat hy en die slagoffer, Frans van Wyk, saam gewoon en die betrokke dag saam gedrink het. Van Wyk en die ma van hul drie kinders was later in ’n argument betrokke. Johannes het hom aan sy nek by die huis uitgestoot en verder gedrink. Hy het die volgende dag gehoor dat Van Wyk gesterf het omdat hy glo nie asem kon kry nie. Johannes het aangevoer dat hy nie bedoel het om Van Wyk dood te maak nie. Sy regshulpprokureur, Cindy Murray-Smith, het die hof versoek om af te wyk van die voorgeskrewe vonnis vir moord omdat daar wel buitengewone omstandighede daarvoor bestaan. Sy het gevra dat korrektiewe toesig oorweeg word omdat hy nie meer jonk is nie. Leuens Die staatsaanklaer, Corné Pretorius, het die hof egter versoek om Johannes direkte gevangenisstraf op te lê omdat dit die enigste gepaste vonnis vir die misdryf is. Streeklanddros Sylvia Mandla het Johannes se getuienis as leuens verwerp. Sy het in haar uitspraak gesê dat niemand anders die betrokke dag in ’n bakleiery met die slagoffer was behalwe die beskuldigde nie. Hy kon ook nie verduidelik hoe Van Wyk aan sy beserings gekom het nie. Volgens haar is die slagoffer se vrou baie ongelukkig omdat hy die enigste broodwinner was en sy nou drie kinders alleen moet grootmaak. “Die hof moet ’n boodskap uitstuur dat mense wat geen respek vir ander mense se lewe het nie, gepas gestraf word,” sê die landdros. Sy het in ag geneem dat Johannes in 1992 laas ’n misdaad gepleeg het, dat hy nie meer jonk is nie en geen wapen gebruik is nie. Hy toon egter geen berou nie en is ook onbevoeg verklaar om ’n vuurwapen te besit.