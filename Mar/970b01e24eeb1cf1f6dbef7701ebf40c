SA RUGBY is teleurgesteld dat Wêreldrugby die Wêreldbekertoernooi vir vroue tot 2022 uitgestel het, maar die besluit is verstaanbaar. Wêreldrugby het Dinsdag sy moeilike besluit aangekondig om die toernooi weens die Covid-19-pandemie uit te stel. Die toernooi sou op 18 September in Nieu-Seeland afgeskop het, met die eindstryd op 16 Oktober. Wêreldrugby se uitvoerende komitee en die raad vir Wêreld­beker-rugby sal die aanbeveling vroeg volgende week doen. Jurie Roux, uitvoerende hoof van SA Rugby, het gister in ’n verklaring gesê hy deel in die teleurstelling van die Springbok-vrouespan en hul afrigter, Stanley Rauben­heimer. “Dis veral jammer ná al die harde werk wat hulle sedert verlede jaar as voorbereiding vir die toernooi ingesit het.” “Maar soos hulle sê: Die World Cup is die grootste verhoog in rugby en om so ’n toernooi te laat geld, is dit noodsaaklik dat die regte strukture in plek is vir ál die spanne om op hul beste te presteer. “Aangesien dit onmoontlik is weens die uitdagings wat die vloeibare aard van die Covid-19-pandemie bied, verstaan ??ons die besluit om die uitstel aan te beveel.” Gekanselleer Raubenheimer het op sy beurt oor die besluit gesê: “Die belangrikste faset is nie ons teleurstelling nie, dit is die feit dat die gesondheid en veiligheid van alle betrokkenes belangriker is. “Ons sou baie teleurgesteld gewees het as die World Cup heeltemal gekanselleer was, maar dit is net ’n uitstel van die toernooi.” Lynne Cantwell, SA Rugby se hoëprestasiebestuurder vir vrouerugby, het gesê: “Hoewel ons uiters teleurgesteld is, sien ons ’n geleentheid om die Springbok-vroue meer tyd te gee om te oefen en vir die World Cup te slyp.” Luidens die verklaring van Wêreldrugby het dit ná gesprekke­ met belangrike vennote – onder wie Nieu-Seeland Rugby, die Nieu-Seelandse regering en deel­nemende unies – duidelik geword dat gegewe die on­sekerheid wat Covid-19 meebring, die toernooi nie moontlik sou wees nie.