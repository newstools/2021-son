“SUID-AFRIKA het ’n ware, onselfsugtige en toegewyde patriot verloor.” Só sê die sameroeper van die SA First Forum, adv. Rod Solomons, ná die dood van die uMkhonto we Sizwe-kader en struggle-ikoon Cecyl Esau. Esau (66) se suster, June Esau, het Woensdag sy dood op Facebook aangekondig. June skryf: “Cecyl het grootliks tot die liberation struggle bygedra. Hy is ’n uMkhonto we Sizwe-veteraan wat 12 jaar gevangenisstraf op Robbeneiland uitgedien het en hy is in 1991 vrygelaat. “In 2020 is Cecyl die accolade van die Vryheid van Worcester toegeken as erkenning van sy aansienlike bydrae tot die reg tot vryheid en regverdigheid.” Rots June sê Esau was ’n student aan die Universiteit van Wes-Kaapland en een van die koshuise daar is later na hom genoem. Solomons vertel Esau was eers skepties oor die stigting van die SA First Forum. “Nadat ek bevredigend sy vrae beantwoord het, het hy ons inisiatief ondersteun,” sê Solomons. “Cecyl was ’n soliede rots en ’n mens van beginsels met sterk opinies. Die volle verhaal en bydrae van ’n onselfsugtige patriot soos Cecyl Esau moet nog vertel word. “Ons salute ’n voortreflike, onbesonge held wat ’n goeie en dapper stryd gestry het om ’n verskil te maak aan Suid-Afrika se verdruktes.” ’n ANC-woordvoerder, Pule Mabe, sê die party treur saam met die Wes-Kaap en die res van die land oor Esau se heengaan. Volgens hom was Esau een van die mees toegewyde en onbaatsugtige kaders van die struggle. Mabe sê: “Sy dood merk die einde van ’n revolusionêre lewe wat aan die struggle vir geregtigheid en ons vryheid toegewyd was. Die dood het ons beroof van ’n toegewyde dienaar wat die aspirasies van verdruktes bo sy persoonlike belange gestel het.” Volgens hom was Esau een van die United Democratic Front (UDF)-aktiviste wat gereageer het op die oproepe om die land onregeerbaar te maak. Onthou “Hy behoort aan daai generasie wat bereid was om die ultimate price te betaal in die soeke na vryheid vir Suid-Afrika.” Volgens hom sal Suid-Afrikaners hom altyd onthou as een van die land se mees spesiale seuns.