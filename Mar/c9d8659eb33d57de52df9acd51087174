DIE nasionale vrouekrieketspan, tans onder kwarantyn in Indië voor hul reeks daar, is volgens hul afrigter, Hilton Moreeng, in ’n ligte luim voordat die toer Sondag amptelik begin. “Ons het geweet wat om te verwag voor ons aankoms hier, dus was ons almal daarop voorbereid,” het hy gister op ’n mediakonferensie gesê. “Ek dink ál die spelers is nou blootgestel aan die borrellewe; dit is ons tweede toer binne ’n BSE (bioveilige omgewing). “Die verskil is dié keer dat ons ses dae onder kwarantyn moet bly. Maar die spelers is in ’n goeie luim en hulle sien almal uit na die laaste dag (van kwarantyn) môre. “Dan kry ons kans om ons voor te berei vir ’n reeks teen ’n baie tawwe teenstander.” Ná hul ontslag uit die BSE sal Suid-Afrika twee dae oefen voor die eerste ODI Sondag in die Ekana-krieketstadion in Lucknow. Die laaste keer dat die Vrouteas in Indië getoer het, was in September en Oktober 2019. Hulle het toe die ODI-reeks met 0-3 verloor en die T20I’s met 1-3. Moreeng was destyds ook die afrigter, maar hy sê hulle het baie daaruit geleer. “Ons weet die Indiese toestande is vir geen toerspan maklik nie en ons verwag dit sal moeilik wees. “Die meeste van ons is ook al aan hierdie toestande blootgestel omdat ons al vantevore hierheen gekom het. “Die laaste besoek was nie ’n vreugdevolle een nie, al het ons baie hard gewerk en probeer. Maar ons het baie daaruit geleer en met baie van daai spelers ook in dié groep, is ek seker ons sal dit in die uitslae sien.” Die Indiërs, wat onderskeidelik tweede en derde in ODI’s en T20I’s is, het sedert die Wêreldbeker-toernooi ’n jaar gelede nog geen internasio­nale krieket gespeel nie. Gunstig Die Proteas daarenteen – vierde (ODI’s) en vyfde (T20I’s) – gaan aan die toernooi deelneem ná goeie reeksoorwinnings oor Pakistan in albei witbalformate. Dié wedstryde is almal in Durban gespeel, waar toestande baie gunstig was vir draaiboulwerk en Moreeng hoop dat dit hulle in Indië sal help. Die groep: Suné Luus, Ayabonga Khaka, Shabnim Ismail, Laura Wolvaardt, Trisha Chetty, Sinalo Jafta, Tazmin Brits, Marizanne Kapp, Nondumiso Shangase, Lizelle Lee, Anneke Bosch, Faye Tunnicliffe, Nonkululeko Mlaba, Mignon du Preez, Nadine de Klerk, Lara Goodall, Tumi Sekhukhune.