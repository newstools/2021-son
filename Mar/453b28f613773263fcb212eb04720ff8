'N KAMPVEGTER vir ekonomiese transformasie en gelykheid. Só onthou pres. Cyril Ramaphosa die voormalige adjunkminister van kleinsake-ontwikkeling, asook handel en nywerheid, en toerisme, Elizabeth Thabethe. Thabethe, wat onlangs as lid van die presidensiële advieskomitee oor beleggings aangestel is, is Vrydag op 62-jarige ouderdom dood. Ramaphosa het in 'n verklaring sy medelye met Thabethe se familie, vriende, kollegas en kamerade gedeel. "As regering en land rou ons oor die afsterwe van 'n leier en strydros wat haar politieke beweging, die Gautengse wetgewer, die Nasionale Vergadering en verskeie ekonomiese portefeuljes in die regering met onderskeid en vasberadenheid gedien het. "Sy was 'n kampvegter vir ekonomiese transformasie en gelykheid wat onvermoeid in ons land en oorsee gewerk het in die strewe na ekonomiese insluiting en gedeelde welvaart." Ramaphosa sê Thabethe se bydrae tot die samelewing leef voort in die werksgeleenthede, nuwe ondernemings en groeiende beleggingstrome wat 'n verskil in miljoene Suid-Afrikaners se lewens maak. 