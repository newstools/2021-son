DIE polisie soek nog na drie verdagtes wat 'n vrou Vrydagaand in haar huis op 'n privaat natuurreservaat naby Wolseley in die Wes-Kaap vermoor het. Die slagoffer is intussen as Reneé Jain (51) geïdentifiseer. Sy is Vrydagaand om 23:00 in haar huis aangeval. Nog 'n huis op die natuurreservaat is geteiken en die inwoners is tydens die rooftog vasgebind. Kol. Andrè Traut, 'n polisiewoordvoerder, sê die omstandighede rondom Jain se dood word nog ondersoek. 'n Vriend het aan News24 gesê haar dood is verpletterend en dat sy gemis sal word deur almal wat haar geken het. - News24