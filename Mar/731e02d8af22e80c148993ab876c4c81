DIE nasionale vervolgingsgesag (NVG) het 'n klag van roekelose bestuur teruggetrek teen 'n 70-jarige Kaapse man wat na die hospitaal gejaag het om sy sterwende vrou vir 'n laaste keer te sien. Arnold Tembo is laas Woensdag afgetrek en gearresteer. Teen die tyd dat die polisie sy verklaring by die Manenberg-polisiestasie afgeneem en hom laat gaan het, het sy vrou, Joan, reeds in die Lentegeur-hospitaal afgesterf. Eric Ntabazalila, 'n NVG-woordvoerder, het die besluit bevestig en sê dit is op humanitêre gronde geneem. Tembo het aan News24 gesê hy is steeds getraumatiseerd oor die voorval. "Daai beamptes het nie my pleidooie gehoor toe ek hulle gevra het om my ten minste in die patrollievoertuig na die hospitaal te haas nie. Ek het nodig gehad om Joan se laaste woorde te hoor," het hy in 'n bewerige stem aan News24 gesê. Maxine Bezuidenhout, woordvoerder van Stad Kaapstad se verkeersdienste, was nie bewus die saak is teen Tembo teruggetrek nie, maar sê dit is die NVG se keuse om sulke sake te vervolg of nie. Bezuidenhout sê die beampte, wat Tembo afgetrek het, het in daardie stadium gedink sy optrede is roekeloos, gevaarlik en onwettig en dat hy ander motoriste in gevaar gestel het. - News24