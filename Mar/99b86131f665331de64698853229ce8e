DIE OP-Olifante het ’n broodnodige hupstoot gekry. Inny Radebe, OP-kaptein, het sy terugkeer van ’n be­sering gemaak en sal gereed wees om die Cheetahs Sondag (afskop 15:00) in ’n voorbereidingreekskragmeting in Bloemfontein te pak. Die 26-jarige losskakel sou na verwagting vir die hele voorbereidingsreeks buite aksie gewees het nadat hy sy hand in die Olifante se eerste game teen die Bulls in Pretoria beseer het. Die OP is ook versterk deur die terugkeer van CJ Velleman. Hy gaan egter sonder die jong vleuel Christopher Hollis wees. Intussen sal die Puma-breier, Jimmy Stonehouse, wil voortbou op sy span se goeie sege van 22-15 laas week in Nelspruit oor die Cheetahs. Die manne van Mpumalanga kom môre om 15:00 in Kimberley teen Scott Mathie (afrigter) se Griekwas te staan in dié spanne se laaste game van die reeks. Griekwas het die OP-Olifante laas week met 43-0 afgeransel. So, albei spanne behoort vol selfvertroue te wees. Die 27-jarige Ashlon Davids, ’n boorling van Malmesbury, kan moontlik sy debuut vir die Griekwas in die beginspan maak. Al het die Poubloues die Laevelders laas seisoen in die Superrugby Unlocked- én Curriebeker-reeks afgestof, kan hulle beslis ’n verwoede aanslag van die Laeveldse besoekers verwag.