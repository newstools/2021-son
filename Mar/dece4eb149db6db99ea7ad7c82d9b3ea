’n VROU van Welkom wat glo haar man net voor werk vergiftig het, is in hegtenis geneem vir moord. Die man was ’n polisiebeampte by Thabong in die Vrystaat. Die vrou het glo met nog ’n persoon saamgesweer om haar man te vergiftig deur sy kos met gif te meng. Brigadier Motantsi Makhele, ’n polisiewoordvoerder sê hulle het inligting in Mareestraat, Riebeeckstad in Welkom opgevolg. “Ons het toe die beampte se vrou in Thabong genader. ’n Voorlopige ondersoek het daarop gedui dat daar ’n gesprek tussen die vrou en ’n manspersoon was waar daar besluit is dat sy hom net voor hy sou werk toe gaan, moet kos gee.“ ’n Tweede man is toe by ’n plaaslike taverne ondervra waarna die polisieman se vrou se huis deursoek is. Die polisie het ’n sakkie met grys poeier in haar handsak gevind sê Makhele. Sy verskyn Dinsdag in die hof. - SABCnuus