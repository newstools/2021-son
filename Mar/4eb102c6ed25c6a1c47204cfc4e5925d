WASEEM Isaacs, Cape Town All Stars se striker, het gedagtes afgeskiet dat Sondag se Nedbank Cup-kwarteindstryd teen Pretoria Callies ’n walk in the park gaan wees. Die 30-jarige veteraanspeler het beslis Stars se aanval versterk met sy doelevernuf sedert hy hom ’n paar maande gelede van Stellenbosch by iGugu Lekapa aangesluit het. Isaacs het tot dusver 5 doele in 13 wedstryde in alle kompetisies aangeteken. Die voormalige speler van Ubuntu Akademie is van die opinie dat daar min is wat Stars en Callies van mekaar skei – selfs op die liga- punteleer, waar die vyfde geplaaste Callies een punt bo Stars is wat agtste lê. Callies maak dié seisoen sy debuut in die Eerste Liga en slaan ook bo sy gewigklas. Hy het Stars reeds vroeër in die seisoen in ’n ligastryd met 2-1 geklop. “Daar is baie faktore wat aandui dat dit nie ’n easy game gaan wees nie, al speel ons in dieselfde liga en al ken ons mekaar se sterk punte. “Ons is bewus van hoe hulle speel en hulle is ook goed vertroud met ons patrone. “So, dit gaan beslis tough wees. “Boonop is dit ’n cup game en dit verskil van ’n ligastryd. Vir my maak dit ook nie saak teen wie ons speel nie, ’n eerste liga of PSL-span. “Dit gaan altyd ’n massiewe stryd wees, want almal is honger om na die volgende ronde deur te dring. “Dit gaan opwindend wees,” het Isaacs gesê. Een van Stars se coaches, Calvin Marlin, reken dit is ook ’n ekstra geleentheid vir die spelers om vir hulself naam te maak. “Cup-kompetisies het te doen met wie dit die meeste wil hê op daardie dag. “Dit hang van die spelers af. Dit hang af of hulle honger genoeg is,” het Marlin op sy beurt gesê.