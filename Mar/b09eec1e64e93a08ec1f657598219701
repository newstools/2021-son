DANKIE Lottoland is ’n nuwe program wat daarop gaan fokus om ’n hand uit te reik na dié wat dit die nodigste het. Die reeks van 13 episodes gaan fokus op verskeie liefdadigheidsorganisasies. Deur die program sal sommige hulpbehoewendes kos en beddegoed kry. By ander sal warm water aangelê word. “Maryke Haywood van Lottoland SA wou ’n verskil in mense se lewe maak,” sê een van die vervaardigers van die program, Johrné van Huyssteen. “Ek en my medevervaardiger, Francois Nolte, het toe saam met haar en haar span gesit om te kyk watter konsep vir TV kan werk. Die uiteinde was Dankie Lottoland.” In elk van die programme gebruik ons twee bekendes en ’n liefdadigheidsorganisasie wat hulle na aan die hart lê. Hulle besoek die organisasie, vind uit wat broodnodig is en help dan om in daai behoefte te voorsien. In die eerste episode van die reeks besoek Dewald Wasserfall en Simoné Pretorius Rock of Hope, ’n plek van veiligheid vir babas en jong kinders in Pretoria, en hulle maak ’n reuse-verskil in dié organisasie se bestaan. Ander bekendes wat in die reeks optree om ’n verskil te maak, is Francois van Coke, Duane Vermeulen, Mimi Mahlasela en Therese Bam. Dankie Lottoland is van Saterdag 3 April om 18:00 op kykNET (DStv-kanaal 144) te sien.