TWEE pasiënte wat verlede week kaalvoet en in hul hospitaal-gowns in Caledon se dorpsgebied rondgeloop het, het toestemming gehad om ’n entjie buite op die hospitaal se perseel te gaan rook. Maar die smoke break het sommer ’n uitstappie geword. Volgens Roché Butler, ’n woordvoerder van die gesondheidsdepartement, het die verpleegsters agtergekom dat die twee pasiënte nie van hul smoke break af teruggekeer het nie. Geskok “ ’n Verpleegster het die pasiënte se familie gebel en die polisie ook in kennis gestel.” Inwoners van die dorpie was geskok om die pasiënte in hul gowns in die dorp te sien. “Ek het die polisie gebel en hulle het my gesê hulle dra kennis daarvan dat twee pasiënte uit die hospitaal ontsnap het. “Die hospitaal het hulle laat weet. “Toe het ek ook verneem dat ’n vroue-pasiënt die week vantevore ontsnap het,” vertel ’n inwoner. Butler sê verder die hospitaal gaan nou ’n valhek kry waar ’n sekerheidswag sal waak. “Tans is daar nou net sekerheidswagte by die ingang van die hospitaal.” Sy sê die betrokke pasiënte het heelwat later self na die hospitaal teruggekeer met die items wat hulle by die winkel gekoop het. Sy het die publiek aangeraai om die hospitaal te bel as hulle pasiënte in hospitaal-gowns in die dorp sien ronddwaal. “Pasiënte kan en mag hulself ontslaan. “Maar in so ’n geval moet hulle ’n vorm onderteken. Hulle word net toegelaat om die hospitaal in hul eie klere te verlaat. “Diegene wat ontsnap, is nie geestelik bevoeg om behandeling te weier nie,” voeg sy by.