DIE slapgat cops wat glo handjies gevou ’n grusame boendoehof in Delft gade geslaan het, is nou in die sop. Dít nadat hulle niks gedoen het toe ’n groep Rastas twee vermeende diewe met stokke, baseball bats en hammers geslaan en aangerand het nie. Die polisielede was op die toneel en het eenvoudig weggery sonder om iets te doen om te help. Een van die mans is die volgende dag in die Tygerberg-hospitaal aan sy beserings dood en die ander een veg nog om sy lewe. Die cops het intussen ses verdagtes vir die moord en poging tot moord toegekap. Volgens brig. Novela Potelwa, ’n polisiewoordvoerder, is daar tans ’n interne ondersoek aan die gang nadat ’n video op sosiale media viral gegaan het waar die cops op die toneel was en nie ’n vinger verroer het om die slagoffers te help nie. Genl.maj. Vincent Beaton lei die ondersoek op die hoogste vlak. Potelwa sê: “Ons is eers Saterdag bewus gemaak van die video. Een van die mans in die video is die volgende dag dood weens sy beserings en die ander het ernstige beserings opgedoen. “Ses verdagtes is vir moord en poging tot moord gearresteer en sal weer op 9 Mei in die Bellville-landdroshof verskyn. Die ondersoek fokus op die polisie se reaksie op die misdaadtoneel. Daar word ook gekyk na wat op die toneel gebeur het wat nie op die video gewys word nie.” Genl.maj. Thembisile Patekile­, Wes-Kaapse waarnemende provinsiale polisiekommissaris, veroordeel die voorval en vra gemeenskappe om met die polisie saam te werk en nie die reg in eie hande te neem nie. Die ondersoek spruit uit ’n voorval op 25 Februarie in N2 Gateway in Delft. Twee mans is wreed aangerand en met harde voorwerpe geslaan terwyl die gemeenskap en cops op die toneel toekyk. Een van die mans, Franklin van Wyk (20), is op die toneel dood. Van Wyk se hartseer ma, Hilda van Wyk, soek geregtigheid vir haar seun wat doodgemartel is. Kaal Volgens Van Wyk het die Rastas haar seun so liederlik aangerand oor hulle glo by ’n huis in Delft ingebreek het. Franklin was saam met een van die vermeende inbrekers wat ’n gesteelde selfoon probeer verkoop het. Die Rastas het hulle gevang en ure lank geslaan en aangerand. Hulle is kaal uitgetrek en met voorwerpe geslaan. Die mans het die twee eers opgehou slaan toe hulle bewusteloos gelê het. Franklin is Saterdag vanuit sy ouers se huis in Delft begrawe.