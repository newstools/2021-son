DIE Proteas gaan in Junie in die Wes-Indiese Eilande toer vir ’n reeks van twee vyfdagtoetse en vier T20I’s. Charl Langeveldt, die span se boulafrigter, het dié nuus Maandagaand op die radioprogram “Op die Hoofpawiljoen” op KC 107.7 gedeel. Suid-Afrika sou aanvanklik in Maart gasheer vir Australië speel, maar die Aussies het ter elfder ure besluit om nie na Mzansi te reis nie uit vrees vir Covid-19. Die nuus het Suid-Afrikaners warm onder die kraag gemaak. Graeme Smith (direkteur van krieket) en Mark Boucher (Protea-hoofafrigter) het ook hul misnoeë oor dié besluit in die media bekendgemaak. Smith en kie moes intussen dringend nuwe gesprekke voer met moontlike teenstanders vir veral toets- en T20-krieket, aangesien hulle eers weer in Desember toetskrieket sou speel. Pakistan kom ook nou in April hier toer om die gaping te vul wat die Aussies gelaat het. Langeveldt het Maandag gepraat oor wie hy dink die kandidate is om die plek te vul van Faf du Plessis, wat ná die onlangse toetsreeks teen Pakistan sy uittrede uit toetskrieket aangekondig het. “Wel, KP (Keegan Petersen) is deur die great Jacques­ Kallis geoormerk as next in line,” het Langeveldt laat hoor. “Ek dink dis ’n goeie geleentheid vir hom. Nóg een wat sy hand opsteek, is Kyle Verreynne. Hy gee ons nóg ’n opsie, miskien met die (paaltjiewagter-) handskoene. Maar ek dink KP is die voorloper in dié stadium. “Hulle het nog twee wedstryde in die plaaslike vierdagreeks, so dit hang van hom af. Ek dink ons het twee toetse teen die Wes-Indiese Eilande in Junie, so dis ’n gulde geleentheid vir hom. As hy goed doen in die vierdagreeks, is sy lot in sy hande,” het Langeveldt bygevoeg. ’n Ander betrokkene by die span het die toer gister aan Son bevestig. KSA is glo in die pylvak met die onderhandelinge, met ’n amptelike aankondiging wat binnekort kan volg.