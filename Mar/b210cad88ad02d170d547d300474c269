SUID-AFRIKA is ’n unieke plek met baie unieke mense. ’n Splinternuwe dokumentêre reeks, Karakter, gaan ons unieke nasie aan die suidpunt van Afrika nou onder die vergrootglas plaas. Rian van Heerden, die aanbieder, gaan deur die land reis op soek na unieke mense; daardie eksentrieke mense wat gemeenskappe aan die praat en wonder het; die gewoon ongewone mense wat hulle nie steur aan wat ander dink nie, maar voortgaan en hul lewe uitleef soos hulle wil. Nudis So is daar die gewese tronkwag Rusty Pool, wat deesdae toeriste op ritte deur Cullinan neem – in ’n doodskis wat aan sy driewielmotorfiets gehaak is. Of die voormalige nudis en Lotto-wenner Rita Woodall-Terblanche, wat met haarself getrou het. Vanessa Faarking Jarvis het weer poedel­nakend op ’n wit perd deur Clarens se strate gery nadat sy kankervry verklaar is. En John Wayne het oor die 200 ure op liggaamskuns bestee – onder meer tatoes oor sy hele gesig. Wolhaar “Ons loop al geruime tyd met die idee vir dié program,” sê Rian. “Ek het oor die jare besef dat veral eksentrieke mense meer geneig is tot ’n lekker gesprek, veral as jy hulle in hul eie, bekende omgewing besoek. Dis belangrik om feite van fiksie te onderskei wat uitsonderlike mense betref. “Daar is altyd stories, maar wat is waar en wat is wolhaar?” Rian sê hy’t nog altyd ’n gawe gehad om interessante mense in ons samelewing op te spoor. “Ek is altyd op die uitkyk,” sê hy. “En daar was nog nooit ’n keer dat ek nie iets by hulle geleer het nie.”