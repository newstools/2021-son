PLAASLIKE langasems het oor die naweek voortreflike vertonings in die gewilde AfricanX Trailrun gelewer. Deelnemers het mekaar oor drie dae tot die uiterste beproef. Die drie uitmergelende maar skouspelagtige skofte (Vrydag 24 km, Saterdag 30 km en Sondag 20 km) begin op verskillende plekke die Overberg en eindig by die Houw Hoek Hotel net buite Bot­rivier. Eric Ngubane en Juan van Deventer van die Nedbank Atletiekklub het met die louere as die kampioen van die skofwedloop weggestap. Van Deventer en Ngubane het die driedaagse wedloop oor 74 km in altesaam 5 uur 8 minute en 36 sekondes afgelê. Lloyd Bosman en Etienne Plaatjies (05:11:13), ook van Nedbank, was tweede. Thabang Madiba en Renier Grobler (05:16:34) van die Murray & Roberts-klub was derde. In die wedloop vir vroue het die kombinasie van Danette Walley en Vicky van der Merwe (06:36:21) van Stellenbosch hakskene vir Deanne Laubscher en Chrizell Roberts (06:41:38) van Nedbank gewys. Die Old Mountain Goats-span van Jeannie Henderson en Kate Rees (06:53:52) was in die derde plek. Die wedloop vir die gemengde spanne is sterk betwis. Die Comrades Marathon-kampioen van 2016, Charne Bosman, en haar spanmaat, Kallie Burger, (06:09:12) het egter koning gekraai. Die egpaar Natalie en Nico Sterk (06:13:59) was kort op hul hakke in die tweede plek, met The Badgers, Samantha Bieske en Ryan Eichstadt (06:17:27), derde oor die eindstreep. In die ouderdomsgroep van 50 tot 54 jaar vir gemengde pare het die plaaslike atleet Ahmed Zaid Mahomed en sy spanmaat, Julie Huckle, van Team Pitstop (07:31:55) in die eerste plek geëindig. Ashraf Orrie en sy vrou, Roldah Orrie, (08:27:15) van Team Strong2Run was tweede, met Jerome Mentor en Rene Armoed (09:02:28.25) van Team RJ Dynamites derde. In die ouderdomsgroep 55 tot 59 jaar was Rugaya Edwards en Sulaiman Bassier van die span Bonnie & Clyde (10:58:46) baas. Die Covid Survivors-2020-span van Samad Razzak en Hoosenmia Jeewa (11:21:55) was die beste in die ouderdomsgroep oor 60 jaar.