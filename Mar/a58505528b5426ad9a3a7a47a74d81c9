SY BESTUURDER, Savva Savvas, moet ál die lof kry vir sy opgang in boks, sê die jong Kaapse swaargewig Juan Roux. “Ja, ek het nog maar net drie beroepsgevegte agter die blad, maar as dit nie vir Savva was nie, sou ek nie my visier op ’n Suid-Afrikaanse en wêreldtitel kon instel nie,” sê hy. “Ek het Savva ontmoet toe ek op ’n laagtepunt in my lewe was. “Hy het egter die vermoë gehad om my op te tel nadat ek letterlik op die krytvloer was. Uitdagende “Savva het potensiaal in my raakgesien wat baie ander misgekyk het. “Savva en Steve Kalakoda het my in uitdagende situasies geplaas wat my gewig dramaties verminder het. Steve se rol moet nie onderskat word nie. “Ek het in ’n stadium 185 kg geweeg en boks tans teen 120 kg. “Hul geloof in my vermoëns en die gewigverlies het my loopbaan ’n kickstart gegee. “Met ’n kombinasie van boks en strawwe oefening met gewigte het ek my geestelike ingesteldheid en liggaam in dié van ’n beroepsatleet verander. “Hiervoor sal ek Savva en Steve ewig dankbaar wees,” sê Roux, ’n oud-leerling aan die Hoërskool Brackenfell. Hy sê al het hy nie ’n wafferse amateurloopbaan gehad nie, het honderde rondes sparring teen onder andere Ruann Visser, Osborne Machi­mana en Vlad Sirenko hom die selfvertroue gegee om sy drome nou te kan verwesenlik.