DIE Masiphumelele-raadslid Felicity Purchase sê pogings om die area se tydelike behuisingsprojek te stop, is barbaars en polities gedrewe. Sowat 200 tydelike behuising kits was Vrydagnag in ligte laaie nadat betogers glo die huise aan die brand gesteek het. Die polisie sê niemand is nog in hegtenis geneem nie. Die tydelike huise is opgerig nadat 'n groot brand duisende mense net voor Kersfees dakloos gelaat het. Tweehonderd tydelike huise sou dié naweek aan die inwoners oorhandig word. Raadslid Purchase sê die planne is nou in die wiele gery nadat die strukture tot niet is weens brandstigting. “Dit is politically orchestrated. Politieke leierskap in die gemeenskap het die jeug opgekommandeer, hulle met petrolbomme voorsien en gesien hoe hulle die houtstrukture aan die brand steek. “Behalwe dat dit krimineel is, is dit barbaars. Daar is ontevredenheid oor die sportveld vir die tydelike behuising gebruik word, maar daar is geen ander gronde wat onmiddellik beskikbaar is nie.” 'n Vergadering sal gehou word om die pad vorentoe te bespreek.