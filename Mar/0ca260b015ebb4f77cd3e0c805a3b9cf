DORETTE Badenhorst, afrigter van die Suid-Afrikaanse netbalspan, sê die afwesigheid van sleutelspelers bied opkomende sterre ’n geleentheid. Die Proteas het gister hul eerste twee wedstryde in die Internasionale Drienasiesreeks in Kaapstad gespeel. Dié toernooi vind in die Kaapstadse Internasionale Konferensiesentrum plaas. Suid-Afrika het het in sy eerste wedstryd op dag 1 van van die toernooi met 58-30 teen Namibië gewen. Dit is opgevolg met ’n sege van 49-34 oor Uganda. Die nasionale span rus vandag en kom dan more in ’n tweede ontmoeting in die reeks teen Namibië te staan. Sondag pak hulle Uganda ’n tweede keer. Badenhorst sê van haar ervare spelers speel tans netbal in Australiese en Britse beroepsligas. Dié toernooi sal haar dus ’n goeie aanduiding gee van die diepte van talent in Suid-Afrika. “Die oorsese spelers is weens Covid-19-beperkings verhinder om huis toe te kom, maar ek is baie opgewonde oor die jong spelers wat hul plekke ingeneem het. “Die grootste uitdaging was in die sirkel, want die oorsese spelers is hoofsaaklik doelskieters en verdedigers. Maar dis opwindend om nuwe kombinasies vir die sirkel te probeer. “Die ervare groeplede help die nuwe lede en ons het ’n uitstekende oefenkamp gehad,” het Badenhorst gesê. Sy glo dié Drienasiesreeks is ’n ideale manier om netbal in Afrika te laat groei. Die toernooi is belangrik vir al drie lande, wat almal hul posisie op die wêreldranglys wil verbeter. Die Proteas (5de), Uganda (7de) en Namibië (23ste) wil ook die toernooi gebruik om internasionale ervaring op te doen ná ’n dolle jaar.