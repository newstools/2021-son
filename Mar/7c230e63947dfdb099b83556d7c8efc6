DIE verandering van Port Elizabeth na Gqeberha asook ander naamsveranderinge is nog nie afgehandel nie, het die departement van kuns en kultuur gesê. Mense wat gekant is teen die naamsveranderinge, het nog tyd om beswaar daarteen te maak. Verlede week het die minister van sport, kuns en kultuur, Nathi Mthethwa, aangekondig hy het verskeie naamsveranderinge goedgekeur. Die Port Elizabeth-lughawe heet nou die Hoofman Dawid Stuurman Internasionale Lughawe en Uitenhage is nou Kariega. Die Oos-Londen-lughawe is ook na die King Phalo-lughawe verander. Vusithemba Ndima, waarnemende direkteur-generaal van die departement van kuns en kultuur, sê hy verwag mense om binne die 30 dae (nadat dit in die Staatskoerant gepubliseer is) te sê wat hulle wil. "Mense wat gekant is teen die naam kan aan die minister skryf en die minister kan die besluit hersien afhangende van wat die redes vir die beswaring is," verduidelik Ndima. Oor of geld nie eerder op nuwe infrastruktuur of dienslewering gebruik moet word nie, sê Ndima: "Mense wat daardie argument gebruik, is nie eerlik nie. Die geskiedenis van dié land is baie pynlik en traumaties. Dis 'n geskiedenis waar mense ontwortel is en name wat verander is sonder enige konsultasie. "Dis nou 'n nuwe regering en as jy kyk na die aanbevelings van die Waarheid- en Versoeningskommissie praat dit oor simboliese regstelling. Simboliese regstelling gaan oor hernoeming en om nuwe monumente te bou vir die meerderheid van die land se mense wat vertrap is. Ons kan nie 'n ekonomiese argument gebruik nou dat mense besig is om hul self te identifiseer nie. "Dis 'n projek om identiteite te herstel en die kwaaddoenery van die verlede reg te stel. Ons bring hulde aan mense soos Koning Phalo en Hoofman Dawid Stuurman wat teen kolonialisme baklei het." Daar is nou minder as 20 dae oor vir mense om beswaar te maak teen die naamsveranderinge. - eNCA 