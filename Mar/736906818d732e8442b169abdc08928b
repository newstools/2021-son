DAMIAN Willemse moet nou die ondergang beplan van die span wat dit laas week misgeloop het om sy dienste te bekom. Dit is wanneer die Stormers die gedugte Bulls Vrydagaand in ’n voorbereidingskragmeting op Loftus Vers­feld in Pretoria aandurf. Jake White, afrigter van die Bulls, het die stryd om Willemse se gesogte hand­tekening teen die Stormers verloor. Die 22-jarige boorling van die Strand het besluit om sy kontrak met die Kapenaars vir nog drie jaar te verleng. Met Sergeal Petersen wat dalk die game teen die Bulls weens ’n besering gaan misloop, is die kanse baie goed dat Willemse die laaste vesting vir die Kapenaars gaan beman. Abner van Reenen het nog nie ’n kans in die voorbereidingsreeks in die beginspan op losskakel gekry nie. Dit lyk egter asof Labeeb Levy, wat dié week die rol van hoofafrigter van die Stormers vervul, met die 19-jarige Kade Wolhuter in die nr. 10-trui teen die Pretorianers gaan volhard. Volgens Willemse was dit nie ’n maklike besluit om in die Kaap te bly nie. Die veelsydige agterspeler glo egter hy het die regte besluit geneem. Hy het gister in ’n aanlyn konferensie gesê: “Die Kaap is die plek waar ek grootgeword het en ek is baie gelukkig hier. “Hulle het my ’n kans gegee om as 18-jarige in ’n Currie Cup final te speel. Ek stap al ’n lang pad saam met die span en geniet my rugby hier.” John Dobson, die coach van die Stormers, sê net soos Rito Hlungwani laas week teen Griekwas, is dit vandeesweek Levy se beurt om ten volle beheer te neem van die span. “Labeeb is sedert laas Vrydag in charge van alles. Hy het gister ’n puik voorlegging aan die spelers gemaak vir die game teen die Bulls. “Die spelers was baie beïndruk,” aldus Dobson.