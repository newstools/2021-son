DIE polisie krap nog kop oor ’n uitgebrande lyk wat Maandagoggend in Elsiesrivier gevind is. Die verkoolde lyk van ’n onbekende vrou is omstreeks 07:15 op ’n stuk oop veld tussen die Hoërskool St. Andrews en Laerskool Eurecon in Elsiesrivier gekry. Die slagoffer is vermoedelik eers vermoor en toe later die nag op die oop stuk veld aan die brand gesteek. Volgens ’n bekommerde inwoner wat oorkant die veldjie woon, is dit nie die eerste keer dat ’n lyk daar gevind word nie. Die bejaarde inwoner wat verkies om anoniem te bly, sê: “Dit is die derde lyk wat in dié veld gekry word. “Eers was dit ’n man wat opgesny is. “Daarna is iemand op die veld doodgeskiet en nou is dit weer dié persoon wat uitgebrand is. “Hulle moet die stuk veld eerder toekamp, want as dit nie lyke is wat daar gedump word nie, is dit rommel.” Inligting Volgens kapt. FC van Wyk, ’n polisiewoordvoerder, is ’n moorddossier geopen en die speurders is besig om leidrade op te volg. Enige iemand met inligting kan die polisie se Stop Misdaad-sentrum tolvry by 08600 10111 skakel.