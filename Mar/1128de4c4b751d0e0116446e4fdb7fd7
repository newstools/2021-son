DIE liggaam van die vermiste stapper Mike Reilly is Saterdag ná 'n weeklange soektog in die Silwermyn-dam in Kaapstad gevind. Frans van Rooyen, bestuurder van die Tafelberg Nasionale Park (TNP), sê die soektog na Reilly het begin nadat sy kar verlede Sondag in die karpark by Silwermyn gevind is. "Die familie het hom positief geïdentifiseer en bevestig dit is inderdaad die liggaam van mnr. Mike Reilly wat al vir 'n week vermis is," sê Van Rooyen. Van Rooyen het sy medelye met die familie gedeel. Hy het ook die TNP se veldwagters, die polisie se duikeenheid, Working on Fire, die metro-reddingseenheid, asook Stad Kaapstad se brandweer-departement bedank. 'n Aankondiging gaan nog gemaak word oor wanneer die dam vir die publiek heropen gaan word.