DIE ma van ’n jong man wat byna vier jaar ge­lede vermoor is, sê haar kind se moordenaar loop nog vry. Vir Erica Wilson van Tuscany Glen is dit onregverdig dat haar kind dood is terwyl sy vermeende moordenaar nog buite kan stap. “Ek wil hê geregtigheid moet geskied vir my kind,” sê Wilson. Marlon Claassen, haar seun, is op 31 Maart 2017 vermoor nadat hy in ’n pool-kompetisie gespeel het. Claassen het geld gewen en volgens sy ma is dit tóé dat sy vermeende moordenaar hom getarget het. Son het in 2017 berig dat Claassen se killer hom met ’n gholfstok aangerand en met ’n mes in die brein gesteek het. Hy het in die hospitaal aan dié wonde beswyk. Claassen se vermeende killer, Sininthemba Madiba, is vier maande ná die moord in hegtenis geneem. “Dit is nie maklik vir my en my gesin nie. “Ek dink elke dag aan my seun. “Hy was ’n liefdevolle mens en het alles gedoen wat ek hom gevra het. “Dit is nou byna vier jaar later en ek kry nog nie peace nie. Ek huil byna elke dag oor my seun en wat hy moes deurgaan,” sug sy. Wilson sê sy het laas gehoor die saak is voorlopig teruggetrek, maar sy is on­seker wat die redes daarvoor sou wees. “Ek soek antwoorde en kry nie closure nie. Die saak het nog nie begin nie en almal vra vir my wat gaan aan,” sê Wilson. Wilson sê haar kind verdien geregtigheid. Fases “My kind lê onder die grond; ’n onskuldige kind,” sê sy. Chrispin Phiri, woordvoerder van die departement van justisie, sê mense moet onthou die strafregstelsel werk in drie fases wat almal onafhanklik van ’n politieke kantoor of selfs departement is. “Die eerste fase is ’n strafregtelike ondersoek deur die Suid-Afrikaanse Polisiediens. Sodra dié ondersoek afgehandel is, gaan die saak na die nasionale vervolgingsgesag vir vervolging. Die tweede fase is die vervolgingsfase, waar die nasionale vervolgingsgesag vervolg. “Die derde fase is waar die regbank ’n bevinding van skuld of geen skuld maak en dan die individu uiteindelik vonnis,” sê Phiri. Hy voeg by ’n besluit om ’n klag terug te trek of selfs ’n individu aan te kla, word op stasievlak of soms by die NVG geneem. Eric Ntabazalila, woordvoerder vir die direkteur van openbare vervolging, sê die saak is voorlopig teruggetrek omdat die getuies afwesig was. “Die hof het die aanklaer van die streekhof tyd gegee om te ondersoek of daar nog getuies beskikbaar is. “As die getuies beskikbaar is, sal aanklagte teen die beskuldigde weer ingestel word,” sê Ntabazalila.