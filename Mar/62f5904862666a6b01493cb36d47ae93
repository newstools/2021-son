'N TAXI guardjie van Gqeberha (Port Elizabeth) is Donderdagoggend dood toe die driver beheer oor die voertuig verloor en dit aan die brand geslaan het. Die voorval het in William Slammert Drive in Bethelsdorp plaasgevind. Kapt. Sandra Janse van Rensburg, 'n polisiewoordvoerder, sê volgens die bestuurder het hy vir 'n voetganger uitgeswaai en het toe beheer oor die taxi verloor. Die voertuig het 'n baksteenpilaar getref, omgeslaan en aan die brand geslaan. Janse van Rensburg sê twee skoolkinders van onderskeidelik 15 en 17 jaar oud is in die voorval beseer asook die bestuurder en twee ander volwassenes. Die naam van die oorledene is nog nie bekend gemaak nie. Die polisie ondersoek intussen 'n saak van strafbare manslag. - Algoa FM