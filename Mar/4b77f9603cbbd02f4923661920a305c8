PEP Guardiola, Manchester City se manager, sê in vier en ’n half jaar het niemand hulle enige iets gegee nie. Dis nadat hul penalty betwis is in hul sege oor Southampton. City, wat die relegasie-bedreigde Fulham môre op Craven Cottage pak, geniet nou ’n voorsprong van 14 punte ná Woensdagaand se oortuigende sege van 5-2 oor die Saints in die Etihad-stadion. Guardiola was omgekrap toe die video-skeidsregter (VAR) nie ’n strafskop toegeken het toe sake in Woensdag se stryd nog met 1-1 gelykop was nie. Guardiola is vas oortuig Alex McCarthy het Phil Foden gepootjie. “Dis ongelooflik dat ons nie ’n penalty gekry het nie,” het Guardiola gesê. Die Spanjaard blameer egter nie die skeidsregter, Jon Moss, dat hy nie ’n strafdoel toegeken het nie. “Dít is iets wat VAR moes opgetel het,” het Guardiola uitgewys. Die VAR se verduideliking was: “Die skeidsregter op die veld het gevoel McCarthy het die bal effens aangeraak en die VAR het geen ander bewyse gesien vir die toeken van ’n strafdoel nie.” Guardiola, wat sedert 2016 in beheer van City is, het bygevoeg: “Jon kan dit nie sien nie. Dit het gebeur en dis waarvoor die VAR daar is. Ek kan dit nie verstaan nie. Die VAR is hier om te help. “In die vier en ’n half jaar met alles wat ons gewen het, was alles ons eie harde werk. Niemand het ons niks gegee nie. Níks.” Guardiola en sy City-span kort nog ses seges om as ligawenners bekroon te word, maar hy het gemaan dat Fulham nie in môre se kragmeting onderskat moet word nie. – AP