DIE polisie in Mpumalanga het 'n verpleegster en sy ma gearresteer oor hulle na bewering 'n 12-jarige meisie aangerand het. Brig. Leonard Hlathi, 'n polisiewoordvoerder in Mpumalanga, sê Saterdag die verpleegster, Siphosethu Sean Nkuna (30), het glo die meisie laas naweek geslaan terwyl sy ma, Beauty Mercy Nkosi, haar teen die grond vasgepen het. “Foto’s van die meisie met kneusplekke aan haar gesig is wyd in die sosiale media gedeel. “Siphosethu, 'n plaaslike verpleegster, sê die meisie het hom gedisrespekteer en dis waarom die aanval plaasgevind het. Nkosi het die meisie vasgehou tydens die aanranding. Nkuna sê hy het die meisie 'n les geleer oor sy hom nie wou respekteer nie, maar volgens die wet is dit aanranding. Niemand het die reg om 'n kind fisieke pyn toe te dien nie.” Brig. Hlathi sê die meisie het Maandag beamptes wat haar area in ? polisievên gepatrolleer het, nader geroep en hulle van die voorval ingelig. Sy is na 'n hospitaal geneem vir mediese hulp. 'n Saak van aanranding is teen die ma en seun aanhangig gemaak. Die twee het in die Chief Albert Luthuli-landdroshof verskyn en is albei uit op borgtog. Hulle verskyn weer op 15 April in die hof. 