MET die Varsity Cup nou net een week weg, is Paul Treu, hoofafrigter van die Universiteit van Wes-Kaapland (UWK), in sy noppies dat sy span uiteindelik ’n bietjie rugby onder die belt het. Die UWK het die laaste paar dae in opwarmingstryde teen onderskeidelik die Maties B en CPUT te staan gekom. Dis die enigste slypwedstryde voordat Udubs die naweek die eerste bioborrel in Pretoria sal betree. Hulle kom dan Maandag in hul openingstryd in die Varsity Cup teen die Shimlas te staan. Volgens Treu, ’n voormalige Blitsbok-afrigter, is hy gelukkig met die voorbereiding, hoewel dit nie ideaal is nie. “Ja, ek dink ons het darem nou ’n paar opwarmingswedstryde onder die knie,” sê Treu gister aan Son. Fiksheid “Ons het ook nou ’n goeie aanduiding van hoe ons groep gaan lyk, asook wie ons 23 vir die wedstryd teen die Shimlas gaan wees. Ek dink ’n paar spelers het hul hande opgesteek en ’n paar vrae vir ons beantwoord. “Ons het ook ’n paar manne wat van rehab af kom wat ook nou hul fiksheid getoon het. “Ons kan uitdagings hê met die manne wat dalk nie kontakfiks is nie, maar dit geld nie net vir ons nie, maar vir almal.” Die UWK het laas jaar onder die afrigterskap van Lionel Langenhoven net een wedstryd in die Varsity Cup – ironies genoeg teen die Shimlas – gewen. Die UWK sal egter hierdie keer voorlangs wil kompeteer met van die spanne met groter pakke voorspelers om sy gevaarlike agterspelers in die spel te bring.