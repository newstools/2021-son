DIE skoolhoof wat na bewering 'n leerder gedwing het om sy selfoon uit 'n puttoilet vol ontlasting te haal, is op borgtog van R2 500 vrygelaat. Lubeko Mgandela, hoof van die Laerskool Luthuthu in Ugie in die Oos-Kaap, het Woensdag in die Tsolo-landdroshof op 'n klag van kindermishandeling verskyn. As deel van Mgandela se borgtogvoorwaardes mag hy nie met getuies inmeng nie. Hy is ook verbied om die skool te besoek. Mgandela het na bewering die 11-jarige leerder laat ontklee, 'n tou om sy bolyf vasgemaak en hom daarna in die puttoilet afgehys is. 'n Video van die voorval is in die sosiale media gedeel. Mgandela verskyn weer op 27 Mei in die hof. Die South African Council of Educators het intussen hul eie ondersoek na die "onprofessionele gedrag" begin. Fundile Gade, LUR oor onderwys in die Oos-Kaap, het Mgandela ook reeds voorlopig geskors totdat die ondersoek afgehandel is. - News24