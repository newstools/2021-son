MET die plaaslike T20-reeks nou iets van die verlede en Pakistan se toer in Suid-Afrika nou net ’n maand weg, is daar dalk nie meer kans vir spelers om hulself op die keurder se radar te plaas nie. Die Lions se snelbouler Sisanda Magala het as die voorste paaltjievraat in die reeks gewys die keurders moet hom heroorweeg. Magala (30) was al voorheen in die Proteas se witbalkrieketgroep, maar is al by twee geleenthede weer huis toe gestuur om aan sy kondisionering te werk. Hy kon glo nie die verlangde fiksheidstoetse slaag nie. Dit sal egter interessant wees om te sien of Victor Mpitsang (sameroeper van die keurkomitee) en Mark Boucher (hoofafrigter) hom weer ’n kans gaan gun. Daar is ook ander manne wat nou ’n bietjie harder aan die deur klop. George Linde het sy waarde as veelsydige speler onderstreep, terwyl Ke­shav Maharaj ook beïndruk het met sy kapteinskap en sy ekonomiese draaiboulwerk. Bjorn Fortuin het veral in die power plays goed geboul, terwyl Tabraiz Shamsi gewys het waarom hy so hoog aangeskryf word. Die Warriors se Lizo Ma­khosi kan gerus vorentoe dopgehou word en ’n ander draaier, Prenelan Subrayen, het ook by tye goed geboul. Siya Mahima het sewe paaltjies in drie wedstryde gevat voordat hy beseer is. Wat kolwers betref, was Reeza Hendricks bo-aan die lys van voorste lopiemakers. Hy speel nou al ’n ruk lank aan en af internasionale krieket en het nog nie op internasionale vlak die belofte gestand gedoen wat hy in plaaslike krieket toon nie. Raynard van Tonder gaan nog baie vir die Proteas speel en Tristan Stubbs het ook die toernooi gebruik om homself aan plaaslike krieketliefhebbers bekend te stel. Migael Pretorius van die Knights was goed met kolf en bal en so ook die Warriors se Marco Jansen. Die Proteas speel van 2 April in Gauteng in drie ODI’s en drie T20I’s teen Pakistan.