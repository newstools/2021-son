DIE Cloetesville-sportterrein in Stellenbosch speel dié naweek gasheer vir Safa Cape Winelands se Top-8-toernooi. Die toernooi dien as voor­loper vir die streek se kompe­tisies wat ’n week later koers kry. Agt spanne neem deel aan die toernooi wat Sondag eindig. Prysgeld beloop R10 000 vir die wenner. Die naaswenner sal R7 000 ontvang. Die weg is gebaan vir die hervatting van dié sportsoort nadat Safa nasionaal die groen lig gegee het. Dít was eers moontlik nadat die nasionale regering die Covid-19-inperkingsmaatreëls verslap het. Nino Madlebe, hoof van media en bemarking van die streek, sê alles is in plek, maar sy het benadruk geen toeskouers sal by die event toegelaat word nie. “Die hervatting van die sportsoort in die nuwe normaal is ’n reuse-uitdaging. So, ons doen ’n beroep op al die rolspelers om hul deel by te dra om te verseker almal eerbiedig die Covid-19-protokol. “Lungani Jonas, ons hoof van kompetisies, en sy span het hard gewerk om die toernooi te realiseer,” het Madlebe gesê. Alle spanne sal ook onderworpe wees aan streng Covid-19-maatreëls en -protokolle wat vir die duur van die toernooi in plek sal wees. Die loting is ook reeds afgehandel. Die bepalings vir Saterdag is as volg: African Jaguars t Stellenbosch City; FC Malaga t Paarl United; City Killers t Mbekweni United; Maties t Glen Eagles. Die halfeindstryde sal Sondag 11:00 begin en die eindstryd is vir 15:30 geskeduleer.