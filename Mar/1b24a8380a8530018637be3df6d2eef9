VAN ’n persoonlike assistent tot die waarnemende uitvoerende hoof van die sakevleuel van Westelike Provinsie Professionele Rugby. Dís die paadjie wat Ruben Machelm geloop het voordat hy laas week die groot verantwoordelikheid gegee is om nou as tussentydse uitvoerende hoof van die WP se sakevleuel op te tree. Die 59-jarige is voorheen op omstrede wyse as persoonlike assistent (PA) van Zelt Marais, die WPRVU se president, aangestel. Kapsie Machelm het gister oor sy aanstelling as tussentydse uitvoerende hoof (CEO) aan Son gesê: “Die maatskappy sal môre­ (vandag) ’n formele verklaring uitreik en ek sal dit graag na jou aanstuur.” Machelm se aanstelling kom sowat 18 maande nadat die WP Rugbyunie se personeel en die vakbond Sport Employees Unite (SEU) destyds kapsie gemaak het teen sy aanstelling by die unie as Marais se persoonlike uitvoerende assistent. WP Rugby se personeel is na bewering nie oor Machelm se aanstelling in 2019 ingelig nie. Hy het aan die begin van Oktober 2019 heeltemal onaangekondig vir werk opgedaag. Machelm is nou gesekondeer om in die posisie as uitvoerende hoof waar te neem totdat ’n nuwe CEO aangestel word. Die WP se sakevleuel sit sedert vroeg 2020 sonder ’n grootbaas nadat die vorige CEO, Paul Zacks, besluit het om die pad te vat. Machelm se aanstelling kom ná die skorsing van Junaid Moerat (37) as lid van die WPRVU se uitvoerende komitee. Moerat is geskors omdat hy na bewering inligting aan die media uitgelek het. Hy is hangende ’n tugverhoor geskors op die dag waarop hy in die posisie as tussentydse CEO sou begin werk het. Moerat se salarispakket was reeds uitgewerk. Hy moes net die kontrak geteken het. Marais het egter na bewering ’n brief aan die komitee voorgelê waarin hy beweer Moerat het inligting aan die media uitgelek. Die inligting wat glo aan ’n Sondagkoerant uitgelek is, het besonderhede bevat rondom die WP se beplande vennootskap met Stade Français. Tony McKeever, voormalige grootbaas van die South­ern Spears, het aan Son bevestig hy is saam met Marais die dryfveer agter die vennootskap tussen Stade Français en WP. Hy het ook bevestig hy stel beslis in die WP se CEO-posisie belang. Die aansoeke vir die pos as uitvoerende hoof sluit op 31 Mei 2021.