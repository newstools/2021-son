PRINS Harry het onlangs in ’n onderhoud aan Oprah Winfrey gesê sy grootste vrees was dat die geskiedenis hom sal herhaal. Dít met verwysing na Diana se dood. Harry het vertel die proses om die koninklike lewe te verlaat, was vir hom en sy vrou, Meghan Markle, ongelooflik moeilik. Die hertog en hertogin van Sussex het met Oprah Winfrey gesels oor die lewe in en buite die koninklike familie. In een van die twee 30 sekonde lange promo clips wat CBS in sosiale media uitgereik het, sê Harry: “Ek is net baie verlig en bly dat ek hier met my vrou aan my sy met jou kan sit en praat.” Met ’n foto van hom as kind saam met sy ma, prinses Diana, op die skerm, sê hy: “Omdat ek my nie kan indink hoe dit vir haar moes gewees het om alleen deur die proses te gaan al die jare gelede nie. “Want dit is ongelooflik moeilik vir ons twee.” Breekpunt “Maar ons het ten minste mekaar.” In ’n tweede clip is dit meestal Oprah wat praat. Sy sê op ’n keer dat die twee “skokkende dinge” gesê het. Elders sê sy dat dit klink asof iemand breekpunt bereik het. Die kykers kan nie Meghan se antwoorde in een van die clips hoor nie. Die egpaar het in Maart 2020 van hul koninklike pligte en status afstand gedoen, ontevrede oor die felle media-aandag, inbreuk op hul privaatheid, beperkings in hul rolle en rassistiese houding wat sommige teenoor die hertogin getoon het. Verlede maand is bevestig dat hulle nie na hul koninklike pligte sal terugkeer nie, wat ook beteken dat Harry sy militêre eretitels sal moet prysgee. – Sky News