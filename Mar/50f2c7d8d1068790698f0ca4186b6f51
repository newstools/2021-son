’N VERMEENDE rower is Woensdagoggend in ’n beweerde plaasaanval doodgeskiet. Sy makker is in die voorval gewond. Sers. Majola Nkholi, ’n polisiewoordvoerder sê, daar word beweer dat vyf gewapende mans die plaaseienaar en sy gesin aangeval het. “Die boer het op ’n manier sy vuurwapen in die hande gekry. ’n Gestoeiery het uitgebreek waarna daar skote afgevuur is.” Drie van die mans het in ’n silwer Toyota Avanza van die toneel af gevlug. Die kar is later op die R75 naby Kariega (Uitenhage) gevind. Volgens Nkholi is drie mans in die kar gevind en in hegtenis geneem. Die polisie het ook beslag gelê op die voertuig. Die verdagtes is tussen die ouderdomme van 23 en 50 jaar oud. Hulle verskyn Vrydag in die Kirkwood-landdroshof en staan tereg op klagtes van poging tot moord en roof. Alfonso van Niekerk van Agri Oos-Kaap se veiligheidsportefeulje het die boer wat aangeval is, as Johannes De Lange geidentifiseer. Hy sê Agri Oos-Kaap veroordeel die aanval. Hy sê De Lange en nog ’n familielid van hom is veelvuldige kere gesteek en is in die hospitaal opgeneem. Van Niekerk sê hulle het rede om te vermoed dat meer verdagtes by die aanval betrokke was en dat hulle meer hulpbronne ontplooi het om die ander verdagtes ook aan te keer.