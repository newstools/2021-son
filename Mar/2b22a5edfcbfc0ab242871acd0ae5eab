'N OOS-KAAPSE skoolhoof gaan van poging tot moord aangekla word nadat hy na bewering 'n leerder gedwing het om sy selfoon uit 'n puttoilet te haal. Die 49-jarige hoof van die Lututu Junior Sekondêre Skool in Ugie is geskors ná 'n video van die voorval in die sosiale media gedeel is. Hy het na bewering kort daarna gebieg. Kapt. Khaya Tonjeni, 'n polisiewoordvoerder, sê die bewering is dat die hoof die 11-jarige seun eers laat ontklee het voordat hy 'n tou om sy bolyf vasgemaak en hom met die hulp van ander leerders by die toilet afgesak het. Die hoof sal na verwagting vandag sy eerste verskyning in die landdroshof in Nqanqarha (voorheen Maclear) maak. Die Oos-Kaapse onderwysdepartement het sy skok oor die voorval uitgespreek en het sielkundige ondersteuning aangebied aan almal betrokke. - AlgoaFM