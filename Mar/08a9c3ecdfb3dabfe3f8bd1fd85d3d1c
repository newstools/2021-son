SES munisipaliteite in die Wes-Kaap gaan aan ’n munisipale energie- bestendigheidsprojek deelneem. Die nuus is vroeër dié week bekend gemaak dat die ses munisipaliteite van Eskom se grid af sal kom en hul eie elektrisiteit opwek, aanskaf en selfs verkoop. Die munisipaliteite is Drakenstein, Stellenbosch en Swartland in die Boland, Mosselbaai in die Suid-Kaap, Overstrand in die Overberg en Saldanhabaai aan die Weskus. David Maynier, Wes-Kaapse minister van finansies en ekonomiese geleenthede, het die afgelope week in sy provinsiale begrotingsrede gesê beurtkrag kos die plaaslike eko­nomie sowat R75 miljoen per fase per dag. Volgens die provinsie is dit ’n gewaagde en ambisieuse projek om munisipaliteite te ondersteun om hul eie krag op te wek, aan te skaf en te verkoop. Dít net sodat hulle beurtkrag kan klop. Maynier sê daar sal in die mediumtermyn R48,8 miljoen bestee word aan die projek en die provinsiale reserwes sal ’n verdere R20 miljoen tot die projek bydra. “Met die identifisering van die kandidaat-munisipaliteite is ’n evalueringsontleding gedoen om vas te stel watter munisipaliteite die beste toegerus is. “Daar is ook gekyk wie voldoen aan die voorwaardes om gebruik te maak van die energie-regulasies om hul eie kragopwekkingsprojekte te ontwikkel en ook krag van onafhanklike energieverskaffers te bekom.” Inwoners en besighede van dié munisipale gebiede sal steeds aan die nasionale netwerk gekoppel wees. Dis omdat hernubare energie in dié stadium nie in 100% van die vraag na energie sal kan voorsien nie. Bewys Maynier sê hulle sal ook met die nasionale regering saamwerk om te kyk hoe die nuwe energie-regulasies Wes-Kaapse munisipaliteite in staat kan stel om self hernubare energie op te wek. Volgens hom is die projek ’n bewys van hoe hard die provinsie werk om meer energie-bestendig te word.