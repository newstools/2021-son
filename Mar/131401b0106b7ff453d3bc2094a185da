KAPENAARS moenie kom kanse vat net omdat die lockdown se greep nou na vlak 1 verslap is nie. Die Stad Kaapstad sê hy sal steeds oortredings van die wet op rampbestuur bekamp. Dit volg nadat die stad se wetstoepassers saam met die polisie Donderdag ’n beweerde onwettige event by ’n skool in die Kaapse middestad gesluit het. JP Smith, mayco-lid belas met veiligheid en sekuriteit in die Stad Kaapstad, sê die organiseerder van die event het verskeie reëls oortree en is ’n boete van R4 000 opgelê. Smith voeg by die organiseerder van die event, met ongeveer 300 mense, het nie die nodige permit gehad soos vereis deur die Stad se verordeninge en die wet op veiligheid by sport en ontspanningsgebeurtenisse nie. Die event het skynbaar in die skool se ongebruikte swembad plaasgevind, wat nou in ’n skate park omskep is. Hulle het ook die drankwet oortree deur drank sonder 'n lisensie te verkoop. Verder was daar was ook geen gesondheidsprotokolle in plek nie. Smith sê die Stad ondersteun die terugkeer van events, maar dan is dit belangrik dat die byeenkomste in ’n veilige omgewing gehou word en die wet gehoorsaam. - News24