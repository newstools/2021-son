TIAN Fick se Sending Skotland is steeds op koers, sê sy afrigter, Matt Leisching. Ondersteuners van die Suid-Afrikaanse swaargewigbokskampioen was onder die indruk dat sy planne om Jay Carrigan-McFarlane (22), die Skotse kampioen, binnekort in Glasgow te pak, van die baan is nadat daar onlangs aangekondig is dat Fick nou op 11 April in die Oekraïne teen Andriy Rudenko kragte meet. “Nee, ons planne vir Skotland bly op koers. Die Skotse promotor Sam Kynoch was onlangs in die Kaap toe ons ’n suksesvolle toernooi by die Pollsmoor-gevangenis gehou het. Ons het Tian se beplande geveg in Glasgow bespreek en ons sal steeds daar gaan boks sodra Skotland se regulasies verslap. Fick en Leisching vertrek op 4 April na Kiëf. Fick se kragmeting teen die meer ervare Rudenko is dalk ’n waagstuk, maar Leisching sê hy sou nie die geveg aanvaar het as hy nie oortuig was sy bokser kan die kragmeting wen nie. Intussen sê die Kaapse beampte Rob Fenyes Fick kan goed geld maak as hy as wenner uit die kryt klim. “Daarna kan daar nog ’n groot beurs of twee op hom wag. “Sy vuiste moet net die werk vir hom doen,” het Fenyes van Fick gesê.