“AS DIÉ man bail kry, beteken dit dat julle wéér my seun vermoor het!” “Dan moet ek weer sy oë vir oulaas toedruk en hom weer begrawe ...” Só het die derra van oorlede Chad Basson gister in die Mitchells Plain-landdroshof getuig. Cornelius Basson het gesê daarom moet die verdagte wat teregstaan vir sy lieflingseun se moord nie bail kry nie. Chad (19) is op 28 Julie 2018 in Marigoldstraat in Lentegeur, Mitchells Plain, doodgeskiet toe hy homself as ’n human shield voor ’n groep partytjiegangers gegooi het. Op dié dag was Chad op ’n 21st paartie toe die beskuldigde, Jeffrey Africa, na bewering op die groep skiet. By Africa se vorige hofverskyning het sers. Bradley Schuurman van die teen-bende-eenheid getuig dat hy ook bail teenstaan omdat Africa ’n bendelid is “wat ’n onskuldige man doodgeskiet het”. Die staatsaanklaer Darren Johnson het Africa gister gekap oor sy misdaadrekord toe hy nog net ’n juvenile was. Volgens Johnson is Africa ’n tweede kans in die lewe gegun, maar hy het dit opgemors met dié nuwe moordklag teen hom. Chad se pa het gister getuig oor sy gevoelens. Die emosionele pa het twee keer in die getuiebank in trane uitgebars. “Al weet ons van die briljante werk wat die ondersoekbeampte gedoen het en al hoor ons van die beskuldigde se vorige misdade, wil ek ook die hof laat weet van al die trauma, hartseer en effort wat ons as familie ingesit het. Wegkruip “Ek is die persoon wat my seun se oë moes toemaak. Ek is die persoon wat van plek tot plek gehardloop het om seker te maak dat my kind nie net ’n statistiek is nie. “Ná alles vind ons uit dat hy, die beskuldigde, in PE wegkruip. So, as hy bail kry, beteken dit alles mos niks?” Hy sê sy seun se dood het hul familie baie hard geruk. Veral sy vrou, wat tot vandag toe nog nie die vermeende killer kan face nie. “Sy dood het ons soos kinders laat voel wat nie weet wat om te doen nie. “My seun was ’n liefdevolle mens. Opgewonde oor sy toekoms, maar ons kon nie eens sy 21st vier nie. “Ons is nie mense wat ’n wrok koester nie, maar hoe vergewe jy iemand wat geen remorse wys nie? Wat nie wil admit dat hy verkeerd was nie?” vra die pa. Die hof het nie bail aan Africa toegestaan nie. Die hof het bevind daar bestaan geen omstandighede wat borgtog regverdig nie. Chad se pa het buite die hof gesê hy is verlig hieroor. “Dis als te danke aan die ondersoekbeampte, die victim­ support group Mura en die staatsaanklaer.” Die saak duur in April voort.