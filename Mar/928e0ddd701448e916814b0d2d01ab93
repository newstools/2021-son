DIE vier Suid-Afrikaanse rugbyspanne sal mekaar in plaaslike derbies oor die eerste drie rondes van die Rainbow Cup-kompetisie pak. Die Suid-Afrikaanse Rugbyunie (SA Rugby) het Vrydag aangekondig dié kompetisie tussen die vier SA spanne en Pro14-spanne van Ierland, Italië, Skotland en Wallis sal op 24 April begin. In die eerste ronde pak die Bulls die Lions in ‘n tuiswedstryd, terwyl die Stormers in die Cape Town Stadium gasheer sal speel vir die Sharks. Die Stormers sal in die tweede ronde (1 Mei) weer tuisveldvoordeel geniet in ‘n derby teen die Bulls. Die Sharks pak die Lions in Durban. Op 8 Mei (derde ronde) pak die Bulls die Sharks op Loftus Versfeld in Pretoria, terwyl die Lions die Stormers op Ellispark in Johannesburg sal verwelkom. Luidens SA Rugby se verklaring is die skedule so opgestel om reis te beperk, met die SA spanne wat vanaf die vierde ronde al hul wedstryde teen Pro14-teenstanders in Europa sal speel weens Covid-19. Die vierde, vyfde en sesde ronde van wedstryde het nog nie datums nie. Dit sal eers bepaal word sodra die voldoende reisgoedkeurings deur die betrokke regerings vasgemaak is. Die Rainbow Cup word as proeflopie gebruik vir die vier SA spanne se gereedheid om deel van die Pro14 te word. Dié kompetisie sal dan as die Pro16 bekendstaan. “Hierdie is opwindende nuus vir ons vier franchises wat die skuif na Europa maak. Ek is seker hulle sal gretig wees om die bal aan die rol te sit in die voorbereiding om nuwe teenstanders te pak,” sê Jurie Roux, hoofbestuurder van SA Rugby. “Ons het die kwaliteit van rugby gesien wat in die Pro14 opgedis is onder moeilike omstandighede en dit gaan goed wees vir ons spanne om hulself op te weeg teen van die beste klubs in die wêreld. “Dit is net teleurstellend dat die spanne van Europa nog nie na Suid-Afrika kan reis nie, maar daar is ‘n groter prentjie waarna gekyk word.” EERSTE RONDE 24 April 2021 TWEEDE RONDE 1 Mei 2021 (naweek van die European Champions Cup se halfeindstryde) 8 Mei 2021 DERDE RONDE 8 Mei 2021 15 Mei 2021