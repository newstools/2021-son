’N KAAPSE storm het waarskynlik die Cape Cobras hul eerste vierdag-oorwinning van die seisoen gekos. Geen spel was moontlik op dag vier van hul wedstryd teen die Warriors op Nuweland nie. Daar het op dag een ook tyd weens reën en swak lig verlore gegaan. Tony de Zorzi, Cobras-kaptein, deel dié sentiment. “Die reënonderbreking het ons gekos. Ons was in ’n baie sterk posisie, ’n posisie waarin ons die laaste tyd nie baie was nie. Ons was in ’n positiewe posisie voordat die reën gekom het,” het hy gesê. De Zorzi voel sy span was uit die staanspoor met die rug teen die muur. “Ek dink as jy reeds op dag een tyd verloor, en dit was nogal ’n lang tyd, dan maak ’n mens vrede met die plan om net een keer in die wedstryd te kolf. Dit sou ons beste kans gewees het om die wedstryd te wen.” Die voormalige SA o. 19-kaptein beskou egter die feit dat sy span ’n reuse 513/6 aangeteken het as ’n groot pluspunt. ’n Mens moet ook nie uit die oog verloor dat Pieter Malan (0) en Jonathan Bird (2) vroeg reeds terug in die paviljoen was nie. Benewens Kyle Verreynne se 215*, het George Linde (107), De Zorzi (68), Imran Manack (55) en Isma-eel Gafieldien (44) met die kolf uitgeblink. “Dis altyd lekker om saam met Kyle te kolf. Ek en Gaffie het ook ’n lekker vennootskap gedeel en dis ook my eerste (vierdag-) wedstryd as kaptein. So, dit was goed dat ek ’n paar lopies kon aanteken,” het De Zorzi gesê. Die Cobras kom volgende week op Nuweland teen die Knights te staan. Die Knights het dié week ’n sterk posisie laat glip en moes met ’n onbesliste uitslag teen die Titans op Centurion tevrede wees. Die Cobras en Knights pak mekaar vanaf Dinsdag in die skadu van Tafelberg.