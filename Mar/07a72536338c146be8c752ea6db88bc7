DIE polisie het reeds 'n verdagte in hegtenis geneem in verband met die moorde op twee polisiemanne in Kraaifontein. Sers. Mnakwazo Mdoko (46) en konst. Mninawa Breakfast (28) is Sondagoggend na bewering deur 'n groep verdagtes in 'n lokval gelei terwyl hulle in Bloekombos gepatrolleer het. Hulle is in Phumlastraat in hul voertuig doodgeskiet en is van hul diensvuurwapens beroof. Kol. Katlego Mogale, 'n woordvoerder vir die Valke, sê die 32-jarige man is in Mandelapark in Khayelitsha in hegtenis geneem. Lede van die Valke se nasionale ondersoekspan teen prioriteitsgeweldsmisdade, Kraaifontein-polisie, misdaadintelligensie en die honde-eenheid het saam gewerk om die arrestasie moontlik te maak. Mogale sê die verdagte gaan Dinsdag in die Blue Downs-landdroshof op 'n klag van moord verskyn. "Die ondersoek gaan nog voort en die moontlikheid kan nie uitgesluit word dat ander verdagtes met die moorde verbind gaan word nie," sê Mogale. Lt. genl. Godfrey Lebeya, hoof van die Valke, het die inhegtenisname verwelkom.