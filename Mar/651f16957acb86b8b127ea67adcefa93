DIE Wes-Kaapse onderwysdepartement (WKOD) moet 19 nuwe skole elke jaar bou om met die demand van nuwe leerders by te hou. Só het Bronagh Hammond, WKOD-woordvoerder, in ’n radio-onderhoud met CapeTalk gesê. Dit het gevolg nadat die ANC-skaduminister van onderwys, Muhammad Khalid Sayed, die WKOD skerp veroordeel het vir sy versuiming om plek te kry vir duisende leerders. Sayed sê die staande komitee van die Wes-Kaapse wetgewer het laas week vergader. Die Wes-Kaapse minister van onderwys, Debbie Schäfer, het toe volgens hom haar “blatante minagting” vir die komitee gewys. Dit was nadat Schäfer ’n verskoning vir haar afwesigheid aangestuur het en die WKOD-beamptes “gelos het om die moeilike vrae van die LPP’s en die publiek te hanteer”. Dit het in dié komiteevergadering uitgekom dat daar teen 8 Maart 6 594 leerders was wat nog nie plek by skole in die provinsie gekry het nie. Sayed sê verder: “Dit is duidelik dat geen dringende of drastiese stappe gaan volg om onmiddellik vir hierdie kinders plek te kry nie.” Hy veroordeel verder die WKOD vir die matriekslaagsyfers wat in 2020 gedaal het. “Die ANC in die Wes-Kaapse wetgewer is bekommerd oor die dieptes van die onderwyskrisis in die Wes-Kaap.” Hammond sê op haar beurt in die radio-onderhoud: “Ons het vanjaar 19 000 leerders wat van ander provinsies kom en 17 000 van hulle is van die Oos-Kaap.” Sy sê die demand vir plek in Wes-Kaapse skole vermeerder elke jaar en dis baie moeilik om te skat. Gespandeer “As jy dit in perspektief stel, is dit 19 nuwe skole en 530 nuwe onnies wat ons vir dié skole moet verskaf, plus handboeke en administrasie personneellede,” verduidelik sy. Volgens Hammond gaan 85% van die WKOD se begroting aan onnies se salarisse. Dit wil sê die WKOD moet die res van sy funksies met die oorblywende 15% doen. Hammond sê verder: “Dis nie iets wat ons ’n geheim gemaak het nie. Ons was die afgelope agt jaar eerlik en het gesê ons kan nie met die groei byhou nie.” Volgens haar is daar hotspot-areas waar die demand aansienlik gegroei het, soos Delft, Dunoon en die Strand. Sy sê ook daar was 2 000 laat aansoeke waarvoor die WKOD nie voorberei het nie.