’N BEGROTING wat hoop verskaf. Só beskryf die Wes-Kaapse minister van finansies, David Maynier, sy budget wat hy gister aan die provinsiale wetgewer gelewer het. Net twee DA-LPP’s het die verrigtinge fisiek bygewoon. Die res het dit aanlyn gevolg weens corona-virus-regulasies. Maynier sê die provinsiale regering het R2,17 miljard opsy gesit vir ’n “oorlogskas” vir die geveg teen Covid-19. Hy sê: “Hierdie begroting gee hoop, want dit ondersteun werkskepping. Hierdie begroting gee hoop, want dit bou veiliger gemeenskappe. En hierdie begroting gee hoop, want dit lewer welstand vir gemeenskappe. “Op die ou end gee hierdie begroting hoop omdat dit ’n begroting is wat die plan ondersteun om die corona-virus te oorwin.” Maynier sê die virus het reeds duisende families se lewe verwoes deur hul familielede te eis. Sover is daar 11 363 mense in die Wes-Kaap weens die corona-virus dood. Maynier voeg by: “Daarom word ons deur ’n keuse in die gesig gestaar: Oorwin die virus of word deur die virus oorwin.” Uit die R2,17 miljard “oorlogskas” is R325,6 miljoen vir die ontplooiing van entstowwe geoormerk. Daar is ook R75 miljoen vir die verkryging van entstowwe in die Wes-Kaap. “Ons het R20 miljoen vir kommunikasie oor vaccines toegewys,” sê hy verder. “Dit fokus op die kommunikasie oor die voordele van inenting.” Hy sê verder die regering sal na verwagting R2,35 miljard in die middeltermyn spandeer om veiligheid in die Wes-Kaap te verbeter. Uit dié bedrag sal R750 miljoen gaan vir 500 addisionele wetstoepassers vir areas wat besmet is met die ánder epidemie – bendes. Maynier verduidelik: “Dit sal verseker dat meer opgeleide wetstoepassers op die grond is om misdaad te bekamp, veral geweldsmisdaad en om veiligheid te verbeter.” Daar is ook R23 miljoen opsy gesit om geleenthede aan jong mense in hoërisikogebiede te verskaf. Blootgestel “Dit sal hulle die geleentheid gee om die Chrysalis Academy by te woon, sodat hulle nie aan bendes en misdaad blootgestel hoef te word nie,” sê Maynier verder. Die Wes-Kaapse regering sal ook na verwagting R217,61 miljoen op munisipaliteite in die provinsie uitgee. Volgens Maynier sal korrupsie nie geduld word nie, want die provinsiale regering sal vinnig ingryp as hy van enige bedrog of korrupsie hoor.