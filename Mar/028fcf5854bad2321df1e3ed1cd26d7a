'N VOORMALIGE rekenmeester van die O.R. Tambo-distriksmunisipaliteit, wat miljoene van haar werkgewer in haar man en suster se besighede inbetaal het, is vandeesweek 15 jaar tronkstraf opgelê vir bedrog en geldwassery. Nyameka Qongqo (43) het sewe jaar gelede R9,8 miljoen van die munisipaliteit se geld in Zingce Trading en Ogiyonke Trading se rekeninge oorgeplaas. Dié besighede word deur haar man Thobani Ntshokovu (38) en suster Thumeka Qongqo (42) besit. Ntshokovu het in Januarie verlede jaar skuldig gepleit en is vyf jaar tronkstraf en 'n boete van R50 000 opgelê. Die tronkstraf is in geheel vir vyf jaar opgeskort. Nyameka Qongqo is op 17 Februarie skuldig bevind. Haar suster Thumeka loop nog hof. Sy verskyn weer op 3 Mei in die hof.