SON het Donderdag sy eie stukkie geskiedenis geskryf toe jou gunsteling-koerant sy TV-buiging gemaak het. Dit was met wie anders as almal se favourite agony aunt, Antie Mona. Ons Antie gee al vir meer as ’n dekade en ’n half raad aan derduisende Son-lesers. Sy het in die lockdown egter besluit om haar vlerke te sprei sodat nog meer mense by haar goeie raad kan baat vind. Die journey om Antie Mona op die kassie te kry, het laas jaar begin. Saam met onse vriende by VIA – jou gunsteling-DStv-kanaal (147) – het ons besluit om die projek aan te pak. Donderdag 20:00 het dit ’n werklikheid geword. Soos almal vir Antie Mona ken, hou sy nie van voor die kamera verskyn nie en verkies om liewer, soos duisende van die mense aan wie sy raad verskaf, anoniem te bly. Dimensie Daarom het onse Antie besluit om drie angels te kies om haar waardevolle raad tydens die program aan die mense oor te dra. Dié angels is Son se eie Astrid Februarie en die Facebook persoonlikhede Tasneem “Kerrim metty Merim” Duminy en Doniel “Bouncy sê Soe” Jansen. Watter nuwe dimensie bring dié drie angels nie na die klein skerm toe nie! Vir die volgende drie maande gaan hulle elke Donderdagaand uit na mense om Antie Mona se raad uit te deel. Astrid, wat haar debuut op die kassie gemaak het, sê toe sy hoor sy is gekies as een van die aanbieders, het haar hart 10 keer vinniger geklop as wat Usain Bolt die 100 m sprint doen. “Ek’t gedink ek gaan omkap omdat ek nog nooit voorheen voor die kamera en bright ligte verskyn het nie. “Maar nou ja, soos my pa vir my gesê het: ‘Dis nou jou tyd, my kind. Wees trots en onthou waarom jy dit doen.’ “Dis toe ek meer gemaklik geraak het. Dis ’n extension van wat ek reeds doen – om ’n stem te wees vir die stem­loses en daardie laaste bietjie hoop te kan gee. Dis ’n groot voorreg om Son te kan verteenwoordig op so ’n groot platform en om deel te wees van die geskiedenis. “Aan die produksiespan sê ek ook ’n baie groot dankie vir hul geduld en bemoedigende woorde aan ons aanbieders. Hulle het ’n excellent job gedoen.” Kyk gerus Liewe Antie Mona­ Donderdae 20:00 op DStv se kanaal 147.