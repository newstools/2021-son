VAN die Kaapse Vlakte tot op die groot verhoog van een van die wêreld se gewildste sangkompetisies met die legendariese Tom Jones as een van die beoordelaars. Dít, in ’n neutedop, is Wayne Topley se suksesverhaal. Wayne, oorspronklik van Elsiesrivier, en sy sangmaat, Morgan Njobo, was Saterdagaand semifinaliste in The Voice UK en al het hulle dit nie tot in die finaal gemaak nie, sê Wayne hulle voel soos wenners. Hy kan nie uitgepraat raak oor hierdie besonderse prestasie nie. Hy beskryf dit as die ondervinding van ’n leeftyd, iets wat hy nooit sal vergeet nie. Wayne het reeds op negejarige ouderdom by die Kaapse Klopse met sy talent begin woeker. Hy het ook al sy idol, die legendariese Stevie Wonder, persoonlik ontmoet. Verhuis Hy was verder lid van groepe soos The Rockets en Up 2 Date. In 2002 het hy sy heil oorsee gaan soek en drie seisoene in Spanje opgetree. Toe die geleentheid hom voordoen, het Wayne Engeland toe verhuis, waar hy sedert 2004 woon en optree as lid van Motown Brothers. Hy post gereeld van sy sangvideo’s op Facebook. Tydens die inperking het hy gratis vir sy bure opgetree. Te midde van sy sukses bly Wayne nederig. Hy sê hy sal nooit vergeet waarvandaan hy kom nie. Sy raad aan opkomende kunstenaars is eenvoudig: Glo in jou drome en hou aan probeer om dit te bereik. Ek is van die flêtse in Elsies en kyk waar is ek vandag. As ek dit kan doen, kan enige iemand.”