PEP Guardiola, manager van Manchester City, moes weer kwaai wal gooi teen praatjies dat sy span ’n groot kans staan om dié seisoen vier titels te wen. Die groot mikpunt hiervan bly natuurlik sukses in die Uefa Champions League. Die Cityzens het Dinsdagaand seker gemaak hulle bespreek vir ’n vierde jaar onder Guardiola se leiding ’n plek in dié kompetisie se kwarteindronde. Hulle het Borussia Mönchengladbach met 2-0 in die tweede been van hul ontmoeting in die ronde van die laaste 16 spanne geklop. City het in die eerste been ook met 2-0 geseëvier vir ’n saamgestelde telling van 4-0. In die Engelse Premierliga spog Guardiola-hulle met ’n groot voorsprong oor die tweede geplaaste Manchester United. Hulle moet ook nog teen Tottenham Hotspur speel in die eindstryd van die Carabao Cup. Saterdag speel City teen Everton in die kwarteindronde van die FA Cup. Al het hy sy span se vertoning teen Borussia geloof, was Guardiola versigtig om oor titeldrome te klets. Hy weet goed hoe teleurgesteld hy en sy spelers al gelaat is nadat Liverpool, Spurs én Lyon hulle voorheen in die kwarteindronde uitgeskakel het. Guardiola sê: “Sedert die eerste jaar toe ek by die klub aangekom het, is daar vir my gesê: ‘Jy moet die Cham­pions League wen.’ “Dit (die las van die verwagtinge) is altyd op ons skouers, maar ek is nie daaroor gepla nie. “As jy iets in sokker verdien, sal jy dit kry. “Ek dink nie aan die halfeindronde haal nie. Ek dink nou daaraan om ’n goeie eerste been van die kwarteindronde te speel en op te volg met ’n goeie vertoning in die tweede.” Real Madrid is ook deur na die kwarteind. Hy het Atalanta met 3-1 (4-1 ná die tweede been) geklop.