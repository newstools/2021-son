DIT blyk ’n uitgemaakte saak te wees – Manchester United se beste oorblywende kans vir ’n titel-oorwinning in die 2020-’21-seisoen is in die FA Cup en Uefa se Europa League­. Wat dié sokkerklub se Engelse Premierliga-aspirasies betref, moet hy nou gaan wys hy verdien om ten minste die seisoen in die tweede plek af te sluit. Die Red Devils het Woensdagaand weer kos­bare punte weggegooi deur met 0-0 teen Crystal Palace gelykop te speel. Hulle is nou 14 punte agter die ligavoorloper en Sondag se teenstander, Manchester City. City spog met 65 punte, terwyl die tweede geplaaste United op 51 sit. Leicester City (50) is in die derde plek. In United se laaste vyf wedstryde kon hy net een sege behaal. Dit was op 21 Februarie toe Ole Gunnar Solskjær (manager) se span Newcastle United met 3-1 geklop het. City het ál vyf sy vorige games gewen en speel tans sulke vuurwarm sokker dat dit baie moeilik is om te sien hoe United ’n teenvoeter vir Pep Guar­diola (manager) se troepe gaan vind. Dis egter vir die Red Devils ’n gulde geleentheid om te bewys hulle verdien om ten minste die liga in die tweede plek af te sluit. ’n Sege oor City (so skraal soos die kans is) gaan nie juis veel doen om die opmars van die blou helfte van Manchester na die titel in die wiele te ry nie. Guardiola se span sal ’n massiewe insinking moet beleef om enige van die ander spanne onder hom die kans te gun om die titel te wen. ’n Nederlaag sal United onder enorme druk plaas om in die top-vier te bly. Spanne soos Leicester, Chelsea, Liverpool en selfs Tottenham Hotspur kan (met goeie uitslae) die seisoen op ’n interessante geveg vir kwalifikasie vir Uefa Champions League-sokker­ laat afstuur.