DIE hooggeregshof in Limpopo het die sekspes-pastoor, James Devine Thubakgale (58) Woensdag tot lewenslange tronkstraf gevonnis vir verkragting, gewone aanranding en omdat hy ’n persoon ’n heks genoem het. Thubakgale het minderjarige meisies met God gedreig voordat hy hulle verkrag het. Hy het tussen 2010 en 2017 ’n skrikbewind in die provinsie gevoer. Thubakgale het aan sy slagoffers gesê God gaan hulle straf en dat daar siekte en dood oor hul families gaan kom as hulle nie met hom slaap nie. Hy het ook belowe hulle gaan hemel toe as hulle maak soos hy sê. Volgens die nasionale vervolgingsgesag (NVG) het Thubakgale van die Divine Deliverance Kerk in Seshego in Polokwane hom as ’n man van God voorgedoen wat na die wêreld gestuur is om siekes te genees, bose geeste uit te dryf en die gemeente te red. Hy is tans in aanhouding na die Mankweng streekshof hom twee lewenslange vonnisse oopgelê het vir verkragting van twee minderjarige meisies in 2011 en 2012. Staatsadvokaat Eric Mabapa, het gevra dat die pastoor permanent uit die gemeenskap verwyder moet word aangesien hy sy posisie van vertroue misbruik het. - News24