DIE polisie is moontlik nog 'n tree nader om die skieter in die sluipmoordaanval van lt.kol Charl Kinnear aan te keer. Dit volg nadat die vuurwapen wat na bewering in die hit op die top cop gebruik is, glo Saterdag in Elsiesrivier gevind is. Volgens 'n polisiebron het lede van die Valke in samewerking met die polisie se nasionale taakspan, die eenheid teen georganiseerde misdaad en die teen-bende-eenheid toegeslaan op 'n huis in Avonwood in Elsiesrivier. Toe die beamptes die huis nader, het die verdagte probeer om deur die venster te ontsnap. Die verdagte het paniekbevange geraak en die vuurwapen op die dak gegooi. Hy is in hegtenis geneem. Die polisie het die vuurwapen en 'n klein pakkie tik gevind. Sers. Noloyiso Rwexana, 'n polisiewoordvoerder, het bevestig dat 'n man wel Saterdag in Avonwood in hegtenis geneem is. Son verneem die verdagte is glo 'n lid van die Terribles-bende. Die polisie is nog nie seker of die verdagte die skieter van die vermoorde top cop is nie.