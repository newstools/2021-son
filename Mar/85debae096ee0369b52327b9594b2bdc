ROGER de Sá, coach van Umoya United, het gerugte afgelag dat hy afgedank is. Dít nadat ’n bron Son ingelig het die voormalige Ajax-, Santos- en Orlando Pirates-breier se kop is op die blok weens Umoya se swak vertonings in die Nasionale Eerste Liga. Toe Son De Sá gister oor dié gerugte kontak, het hy gesê: “Regtig? Nie die laaste keer toe ék gecheck het nie.” Die hiërargie van die Umoya-klub het die vorige paar wedstryde bygewoon en luidens die bron was hulle glad nie beïndruk ná die Spirited Ones se nederlaag met 0-2 teen Uthongathi nie. As De Sá wel die deur gewys word, sal dit nie die eerste keer wees dat hy in die pad gesteek is nie. Hy is in 2018 vrygestel toe die klub in die laaste posisie op die log was en relegasie na ’n werklikheid gelyk het. De Sá se opvolger, Dominic Isaacs, het toe die spreekwoordelike haas uit die hoed getrek om Umoya se NFD-oorlewing te bewerkstellig. ’n Jaar later is Isaacs, wat nie te sleg vertoon het met die span nie, ook gevra om die pos te ontruim – vir redes wat tot vandag nog net aan die klub se base bekend is. Maahier Davids het toe as afrigter oorgeneem. Davids het egter ook nie lank gehou nie en hulle het De Sá toe weer as die klub se afrigter aangestel. Ná 15 wedstryde in dié seisoen se NFD-veldtog is Umoya 12de op die punteleer met net 19 punte. Umoya is nie die enigste Kaapse klub in dié liga wat sukkel nie. Steenberg United (14de met net 14 punte) en Cape Town Spurs (15de, ook met 14 punte) loop ook die gevaar om gerelegeer te word.