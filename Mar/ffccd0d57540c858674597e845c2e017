’N GEBREK aan sportgeriewe en “misverstande” wat die besprekings van sokkervelde betref, is van die kernredes waarom die begin van Safa Cape Town se Derde Liga uitgestel moes word. Die liga se veldtog sou aanvanklik Saterdag begin het, maar uitdagings soos klubs wat nie genoeg spelers geregistreer het of nie in besit is van ’n Covid-19-sertifikaat nie, is onder die faktore wat bygedra het tot die uitstel tot 9 April. Elton Lotriet­, die sekretaris-generaal van die beheerliggaam, het dié aankondiging laas Donderdag gemaak. Dít volg nadat die uitvoerende streekkomitee besluit het om die begin van die Derde Liga se seisoen uit te stel. Lotriet het verduidelik dat van die klubs gekla het oor sportgeriewe of sokkervelde wat nie volledig voorberei is nie. “Klubs het ons ingelig dat hul besprekings by die Stad Kaapstad om die speelvelde voor te berei in ’n misverstand ontaard het. “Of daar was ’n gebrek aan kommunikasie wat veroorsaak het dat die velde nie betyds volledig voorberei is nie,” aldus Lot­riet. Lotriet het klubs aangemoedig om seker te maak dat hul spelers so gou as moontlik geregistreer word en om die clearance certificates met hul vorige LFA’s uit te sorteer. Daar word verwag dat klubs so tussen 25 en 30 spelers by Safa CT sal registreer. Lotriet het ook bevestig dat die klub Nova Nacional hom geheel en al aan die 2021-seisoen se Derde Liga onttrek het. Die klub sal eers weer volgende seisoen meeding. “Ons kan regtig nie klubs dwing om te speel nie. “Dit is hul keuse en ons moet daarvan kennis neem,” verduidelik Lotriet. Die 17 klubspanne wat in 2021 se Derde Liga speel, is:Hanover Park, Silver Spurs, Crystal Palace, Greenwood Athletic, Woodlands United Goal 50 United, Junction Rovers­, Cape Town United, Trinitarians, Jamestown United, Bayview FC, Vasco da Gama, Ocean View FC, Matroosfontein, Bluegum United, Cape Town City en Cape Umoya.