MANCHESTER United se sokkerspan spog dalk vandag teen AC Milan met aansienlike versterkings in die tweede been van hul Europa League-uitklopstryd in die ronde van die laaste 16 spanne. Die telling ná laas week se eerste been op Old Trafford is 1-1 nadat United in die doodsnikke ’n gelykmaker aan sy Serie A-teenstander afgestaan het. Europa League- en FA Cup-sukses is basies die enigste geleenthede wat vir Ole Gunnar Solskjær (manager) se Red Devils oorbly om dié seisoen met silwerware te voltooi. Al het hulle die tweede plek op die punteleer van die Engelse Premierliga beklee, is dit dalk vergesog om te dink dat hulle ’n agterstand van meer as 10 punte kan uitwis om dié titel te wen. Daarom sal dit vir Solskjær welkome nuus wees om te weet dat hy vandag op ervare spelers soos Paul Pogba, Edinson Cavani en Donny van de Beek kan staatmaak teen ’n gedugte AC Milan. Pogba het op 6 Februarie laas vir United gespeel. Op dié dag moes hy die veld met ’n bobeenbesering in ’n gelykop wedstryd teen Everton verlaat. Die doelwagter David de Gea is ook weer beskikbaar nadat hy kraamverlof geneem het vir die geboorte van sy en sy vrou se baba. Dean Henderson het ’n heel skaf­like job in die Spanjaard se afwesigheid gedoen. Hy kan dalk weer voor die doelhok ingespan word om De Gea ’n langer blaaskans te gee. Die United-span weet hulle durf nie vandag misluk nie, want dan gaan die gesprekke rondom Solskjær se toekoms as manager weer opvlam.