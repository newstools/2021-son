NES die huldeblyke ingestroom het, het die trane ook gevloei in die roudiens van die uMkhonto we Sizwe-kader en struggle-ikoon Cecyl Esau. Die diens is Saterdag in die Worcester-stadsaal gehou. Carlynne Lucas, Esau se oudste dogter, het in haar huldeblyk aan haar pa, ge­titeld “Letters to My Father”, gesê: “Liewe Pa, jy het die goeie stryd geveg en die wedloop voltooi. Gebel “Jy het gestaan vir wat reg is, selfs al sou dit beteken dat jy op jou eie gestaan het, maar jy was so geseënd dat jy nooit alleen was deur al hierdie beproewinge nie. “Jy was ’n goeie onder­wyser en ’n lewenslange leerder,” sê Carlynne. Carlynne voeg by sy onthou hoe haar pa haar gebel het as kind en gevra het wat sy by die skool geleer het en dat haar eerste paar antwoorde altyd “niks” was. “Hy sou dan ondersoek instel en vra waar my onderwyser was as ek niks geleer het nie. Of hy sou sê: ‘Nee, jy kon nie niks geleer het nie. Het jy niks gelees nie?’ “Die les is dat ’n belegging in kennis die beste rente lewer,” sê sy. Carlynne sê haar pa se liefde vir boeke en sy passie vir lees het ’n deurslag­gewende rol gespeel in waar sy, asook haar broers en susters, hulle vandag bevind. “Pappa, ons waardeer jou oplettende aard en jou listening skills, om nie eens te praat van hoe redelik en eerlik jy was nie.” Esau se suster June­ Esau sê sy onthou hul grootwordjare. “Ek onthou vir Cecyl in sy hoërskooljare – sy opgewondenheid toe dit kom by sy matriekjaar. Sy vreugde en die glimlag op sy gesig toe hy met vrystellings slaag sodat hy universiteit toe kon gaan, hoewel daar nie geld was nie,” vertel sy. June sê ’n familievriend het vir hom ’n hand-up gegee sodat hy sy droom kon nastreef. “Ons ouers het aan ons gesê: Moet nooit toelaat dat iemand jou ’n niemand maak nie. “Gewapen met al hierdie beginsels het hy daar uitgegaan en sy passies en idees gedeel vir ’n beter wêreld vir ons almal,” sê sy. Plig Genl.maj. Jeremy Vearey het ook ’n tribute gelewer aan sy vriend en gesê hy was bevoorreg om oor grassroots mobilisation te kon leer by Esau, aan wie se voete sy rewolusionêre bewustheid op Robbeneiland verdiep is. “Ek is ’n generaal-majoor in die Suid-Afrikaanse Polisiediens omdat ek uit u militante hande kom. “Cecyl, kameraad, ek hou steeds by die rewolusionêre plig. “Ek dien steeds die mense soos jy beveel het, maar Cecyl, daar is nuwe vyande van ons rewolusie,” het Vearey gesê. Prof. Hein Willemse van die UWK, ’n goeie vriend van Esau vir meer as 50 jaar, het gesê: “Hy was ’n wonderlike gespreksgenoot met ’n wye verskeidenheid belangstellings, ’n ywerige leser wat sy kennis en ervarings ruimhartig gedeel het. “Hy het gegroei tot ’n man van kultuur wat vurig ge­debatteer het en mense oortuig het met sy gegronde argumente.”