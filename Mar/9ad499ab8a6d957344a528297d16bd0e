BETOGINGS vir basiese dienste het gister vir die derde dag voortgegaan. Die getoi-toi het uitgebrei na Delft, waar betogers alle hoofweë met brandende tyres en vullis versper en voertuie met klippe bestook het. Richard Coleman, die Stad Kaapstad se verkeerswoordvoerder, sê paaie in Kraaifontein is ook gesluit. Ander roetes wat geraak is, is die R300 tussen die N2-snelweg en Stellenbosch Arterial naby Delft, sowel as die N2-snelweg tussen Mew Way en Robert Sobukweweg. Botfonteinweg in Kraaifontein is ook weens die protesaksie gesluit, sê Coleman. ’n Polisiewoordvoerder, kol. Andrè Traut, bevestig die eenheid vir openbare orde is in die gebied ontplooi. Traut sê hulle monitor sporadiese voorvalle waar groepe van tot 200 verkeer ontwrig. “Die R300-snelweg is geraak, sowel as omliggende areas soos Delft, Belhar, Kuilsrivier en Kleinvlei. Wetteloosheid “Mense se reg om te betoog word erken. “Wetteloosheid sal egter nie geduld word nie en beamptes sal beslis optree om die situasie te neutraliseer.” Niemand is egter nog toegekap sedert die protesaksie Dinsdag begin het nie. In Delft het die polisie rubberkoeëls en traangas gebruik om betogers te verjaag. Die organisasie Intlungu Yasematyotyombeni reël betogings vir basiese dienste in plakkerskampe wat tydens die lockdown ontstaan het. Die Wes-Kaapse DA-leier, Bonginkosi Madikizela, het vroeër dié week die protesaksie beskryf as bloot ’n politieke slenter om die provinsie voor vanjaar se plaaslike verkiesings te destabiliseer.