DIE dorpie Slangrivier is in skok nadat ’n geliefde jong man Sondagmiddag skielik en tragies verongeluk het. Die motor waarin hy ’n insittende was, het die pad verlaat en gerol. Die kar het in die veld tot stilstand gekom. Viaan Hoogbaard (32), die slagoffer, het buite die motor gelê. Hy is later op die toneel dood verklaar. Die bestuurder en ander passasier is na die hospitaal in Riversdal vervoer vir behandeling. Hulle is later ontslaan. Die ongeluk het net voor 16:00 in Hoofstraat, sowat 80 m voor die T-aansluiting met Port Beaufort-straat, gebeur. Uitgeblink Die drie jong mans was glo op pad huis toe vanaf die Bo-rivier na die Onder-rivier toe die ongeluk gebeur het. Hoogbaard, die pa van ’n 10-jarige meisie, het in Heidel­berg by die plaaslike munisipaliteit se elektrisiteitsafdeling gewerk. Hy was ’n baie talentvolle rugby- en krieketspeler wat uitgeblink het vir die plaaslike klubs. Die bestuurder, ’n 32-jarige familielid van die slagoffer, het na verneem word beheer oor die voertuig verloor. Die kar het die pad verlaat en teen ’n paal gebots voordat dit omgeslaan, gerol en ’n ent verder in die veld tot stilstand gekom het. Hoogbaard se ma, Lenie van der Merwe, was saam met ander familielede op die ongelukstoneel en het kort-kort in trane uitgebars. Die mammie se familie­lede en vriende het haar probeer vertroos. Volgens AO Alroy Windvogel, polisiewoordvoerder, ondersoek die cops ’n saak van strafbare manslag.