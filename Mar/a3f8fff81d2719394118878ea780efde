VAN Suid-Afrika se beste langasems tree vandag aan vir die uiters gewilde AfricanX Trail-wedloop. Dié uitmergelende wedloop oor drie dae word vir die 11de keer aangebied. Vanjaar is dit in die Houwhoekvallei naby Botrivier in die Overbergstreek. Wat die wedloop so uniek maak, is dat die atlete in spanne van twee (manlike, vroulike en gemengde spanne) gaan deelneem. Die spanne sal skouspelagtige maar uitdagende bergpaadjies ervaar waar hulle ’n gesamentlike afstand van sowat 74 km (24 km op dag 1, 32 km op dag 2 en 18 km op dag 3) moet aflê. Elke skof bevat ’n verskillende roete, terwyl deel­nemers se spanwerk en uithouvermoë tot die uiterste beproef word. Die organiseerders het besluit om dinge vanjaar ietwat anders te doen deur ’n bietjie pret na die wedloop te bring met ’n dress-up day wat van dag 2 tot die laaste geskuif word. Benewens ál die pryse op die spel, is daar ’n spesiale toekenning in 2010 ingestel ter nagedagtenis aan Sanet Wentzel, ’n AfricanX-deelnemer wat einde 2009 tragies oorlede is. Sy is tydens ’n oefensessie omgery. Sedertdien word ’n atleet elke jaar met die Sanet Wentzel Spirit-toekenning vereer omdat hy of sy volhard het, ongeag die teëspoed wat ervaar word. Almal is welkom om hul nominasie vir die Sanet Wentzel Spirit-toekenning aan te stuur na entries@ stillwatersports.com.