TATJANA Schoenmaker het gister in Stellenbosch ’n Afrika-rekord in Swim South Africa se Evaluation Camp Gala opgestel. Die 23-jarige swemmer van Tuks het twee weke gelede die 100 m-borsslag in ’n rekordtyd van 1:05,89 gewen. Haar vorige beste tyd was 1:06,32 in 2018. Dit is een van die vinnigste tye sedert 2016. Net vyf swemmers was vinniger. Die Olimpiese kwalifiseringstandaard vir die 100 m- borsslag is 1:07,07. Schoenmaker het ook geen probleme gehad om vinniger te swem as die kwalifiserende A-standaard (2:25,52) in die 200 m-borsslag nie. Sy het met 2:23,05 gewen. Haar beste tyd daar is 2:21,79. Sy het ook die 50 m-borsslag in 31,03 gewen. Dit blyk dat die breek van rekords sedert September verlede jaar die norm geword het vir Schoenmaker. Sy het die Afrika- en SA rekord vir die kortbaan-200 m- borsslag by twee geleenthede verbeter en die Afrika- en SA rekord in die kortbaan- 100 m-borsslag een keer. Sy het die Afrika- en SA rekord in die langbaan-50 m- borsslag ook een keer verbeter. Nou het sy dit in die 100 m gedoen. Rocco Meiring, hoofafrigter van Tuks, is nie een wat gewoonweg voorspellings waag nie, maar as hy oor Schoenmaker se voorbereiding vir die Olimpiese Spele in Tokio praat, gee hy te kenne sy kan selfs vinniger wees. “Die laaste paar weke het ons op spoed gefokus. Daarom het sy so ’n vinnige tyd in die 100 m geswem. “In die opbou na die Olimpiese proewe volgende maand in Port Elizabeth sal ons daarop fokus om haar spoed in die 200 m te verbeter. Meiring beklemtoon weer hul hooffokus vir die Spele is steeds die 200 m-borsslag. Volgens hom sal enige sukses in die 100 m-borsslag altyd ’n bonus wees. “Die probleem is dat inten­siewe oefening vir albei geleenthede op die duur teenproduktief kan wees. “Tatjana móés egter vinniger as 1:06 oor 100 m wees. Dit gaan voortaan oor marginale winste,” verduidelik Meiring. “Ek wil hê Tatjana moet konsekwent tye van 2:23 in die 200 m-borsslag swem. Die uiteindelike doelwit is om haar 2:21 of selfs vinniger te laat swem.” Volgens Meiring sal die deelname aan die Olimpiese proewe volgende maand net op uitnodiging geskied. Hy verwag slegs sowat 100 swemmers sal die groen lig van Swim South Africa kry. Wat hom opgewonde maak, is dat 25 van hulle Tuks-swemmers kan wees. “As dít gebeur, sal Tuks die beste klub by die proewe wees.”