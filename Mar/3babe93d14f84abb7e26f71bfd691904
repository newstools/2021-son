DIE moordondersoek van ’n oud-polisie van Mpumalanga het nou ook in ’n diefstal saak ontaard nadat sy oorskot uit die lykshuis gesteel is. Brig. Leonard Hlathi sê die 62-jarige afgetrede cop het in Oktober verlede jaar vermis geword. ’n Massa-soektog na hom is begin. “Daar was egter geen sukses tot Vrydag, 12 Maart toe ’n man in Harrismith, Vrystaat homself aan die polisie oorgegee het. Die man, Sanele Msimang (26),  het die polisie meegedeel dat hy sy werkgewer in Standerton in Mpumalanga vermoor het.” Msimang is van die Vrystaat af na Mpumalanga geneem waar hy gaan wys het waar hy die lyk begrawe het. Die oorskot is toe vir forensiese ontleding gestuur. Hlathi sê ’n saak van moord is geopen. “Msimang het Donderdag in die hof verskyn en die saak is tot Dinsdag uitgestel. Hy is steeds in aanhouding.” Hy sê terwyl die polisie nog besig was om die saak te ondersoek, het hulle nuus gekry dat die oorskot uit die lykshuis gesteel is. ’n Saak van die diefstal en dwarsboming van die gereg is toe aanhangig gemaak. Enigeen met inligting kan die polisie se Stop Misdaadnommer by 08600 1011. Mense kan ook vir speursersant Lefa Tsotetsi by 0660198487 bel. - News24