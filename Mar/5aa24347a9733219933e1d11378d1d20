DIE Suid-Afrikaanse Sportkonfederasie en Olimpiese Komitee (Saskok) het ses atlete as nuwe lede van sy atletiekkommissie gekies. Die atlete sal vir die volgende siklus van vier jaar (2021-2024) in Saskok se atletiekkommissie dien. Die virtuele verkiesing het Woensdag en Donderdag plaasgevind. Die ses atlete wat tot die atletiekkommissie verkies is, is: Khotso Mokoena (Atletiek Suid-Afrika), Bridgitte Hartley (Kanovaart Suid-Afrika), Ernst van Dyk (Fietsry Suid-Afrika), Sizwe Ndlovu (Roei Suid-Afrika), Louzanne Coetzee (SA Sportvereniging vir Liggaamlik Gestremdes) en Jeff Coetzee (Tennis Suid-Afrika.) Met verwysing na klousule 8.7 van Saskok se grondwet moet die kommissie vir atlete uit tien mense bestaan. Die ander vier lede wat gekoöpteer gaan word, sal mense wees wat nie-Olimpiese sportsoorte en nie-Paralimpiese sportsoorte verteenwoordig. Enige wanbalans tussen geslagte sal ook aangespreek word. Die nuutverkose lede sal ook die voorsitter van die kommissie onder mekaar kies. Barry Hendricks, president van Saskok, het gister in ’n verklaring gesê: “Baie geluk aan die uittredende lede van die atletiekkommissie vir ’n suksesvolle verkiesingsproses. “As raad sien ons daarna uit om met die nuutverkose lede saam te werk. “Hul taak is om atlete se verteenwoordiging te bemagtig en hul betrokkenheid by besluitnemingsprosesse te bevorder. “Ons wens julle alle sterkte toe om met ’n strategie vorendag te kom om ’n effektiewe stem vir atlete te skep, om alle atlete te verteenwoordig en na die behoeftes van alle Suid-Afrikaanse atlete om te sien.” Die hoofrol van dié kommissie is om die stem van alle huidige, toekomstige en afgetrede atlete te wees. Dit sluit die ondersteuning en ontwikkeling van nasionale en internasionale atlete in.