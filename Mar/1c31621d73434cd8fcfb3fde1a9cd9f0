ALTESAAM 12 sokkerklubs verbonde aan die Two Oceans LFA in die Houtbaai-distrik weet nou nie waar hulle hul wedstryde gaan speel wanneer amateursokker hervat word nie. Dit volg nadat die Stad Kaapstad besluit het om die Masiphumelele- sportterrein vir tydelike behuising vir slagoffers van 17 Desember se verwoestende brande in dié area te gebruik. Malusi Booi, mayco-lid vir plaas­like nedersettings, het Woensdag aangedui die munisipaliteit sal ’n interdik verkry om tydelike behuising by die sportterrein op te rig. Gemoedere was Woensdag hoog toe swaargewapende polisie en veiligheidsbeamptes opgedaag het om betogers uit die sportterrein te hou. Honderde inwoners het in die reën betoog teen die oprigting van die tydelike huise. Die Stad Kaapstad het na bewering in Desember met gemeenskapslede ooreengekom om die brandslagoffers hier te huisves. Booi het in ’n sterk bewoorde verklaring gesê: “Die inwoners wat op die sportterrein gehuisves word, sal voorkeur kry vir permanente behuising ingevolge die herbouplan. “Dit sal hulle in staat te stel om so vinnig moontlik van die sportterrein af te beweeg. Die geriewe sal dan weer gerehabiliteer word vir sportgebruik.” Juda Nkosi, president van die Two Oceans LFA, sê: “Ons weet niks wat aangaan nie. Maar jy kan mos nie die sportterrein wegneem van ’n sokkermal gemeenskap nie! “Dis dieselfde owerhede wat sê kinders moet aan sport deelneem om hulle weg te hou van social evils. Nou vat hulle die einste sportgeriewe weg. Maak dit sin?” Nkosi sê hulle moes hard veg vir ’n sportterrein nadat hulle in Noordhoek en Vishoek weggewys is. “Hulle kan nie eens vir ons ’n ander sportterrein verskaf nie. Wat dink hulle van ons? Volgende week is ons in Vishoek en as hulle daar nie aan ons eise toegee nie, gaan ons Civic Centre toe.”