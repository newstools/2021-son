DIE Kaapse Skiereiland-Universiteit vir Tegnologie (CPUT) intimideer studente wat betoog deur hulle met skorsing te dreig. Só kla vyf studente wat beweer die CPUT-bestuur teiken hulle weens hul aktivisme op kampus. Hulle sê dis hoekom daar vanjaar geen betogings by dié universiteit is nie, die oproepe vir ’n nasionale shutdown by alle instansies van hoër opleiding ten spyt. Studentebetogers in die huidige landwye onrus eis universiteite moet studente met registrasieskuld aanvaar. Die vyf studente het ook aan laas jaar se protesaksie deelgeneem toe hulle geëis het studente moet hul eksamens aanlyn skryf omdat alle lesse verlede jaar weens die lockdown meestal aanlyn aangebied is. Xolani Booi, Ayabulela Majavu, Ongezo Dayimani, Nam Malgas en Yanga Tsama is in November 2020 op die Bellville-kampus verbied hangend hul dissiplinêre verhore. Weerhou Booi, ’n derdejaarstudent in meganiese ingenieurs­wese, is ná sy dissiplinêre verhoor geskors en die universiteit wil hom nie sy akademiese rekord gee nie. Hy sê verder: “Ek skuld die universiteit nie ’n sent nie, maar tog weerhou hy my uitslae. “Die dissiplinêre verhoor is boonop nie ingevolge die universiteit se eie reëlboek gehou nie. My skuldig­bevinding is gegrond op hoorsê-getuienis.” Volgens Booi is hy daaraan skuldig bevind dat hy tydens laas jaar se optogte op die Bellville-kampus die sekerheidsbeamptes met klippe bestook en beseer het. “Tog is daar geen mediese rekords van die sekuriteit-ouens waarin hulle sê ek het hulle beseer nie,” kla hy. “Die sogenaamde getuienis wat hulle in die verhoor voorgelê het, is video’s en foto’s wat wys hoe ek verby die toneel stap voordat die voorval gebeur het.” Majavu sê op sy beurt hy kan verstaan hoekom daar nog geen betogings vanjaar by CPUT was nie. Hy sê die studente is bang hulle sal ook geteiken word. Majavu, ’n tweedejaar­student in elektriese ingenieurswese, kla CPUT wil net van hulle ’n voorbeeld maak deur hardhandig met hulle te wees. Majavu voeg by hy verstaan hoekom die studente in die Wes-Kaap nie aan die nasionale shutdown wil deelneem nie. Hy sê: “Op die ou end is dit moeilik om by iets aan te sluit as jy weet jy gaan uitgekap word. “Dis asof ons nou ons loopbane opoffer as ons aan die protesaksie deelneem. “Ek kan byvoorbeeld môre­ iemand kry om die kampus te sluit. Maar die volgende dag gaan daai persoon geskors word.” Gevolg Lauren Kansley, ’n CPUT-woordvoerder, sê die universiteit kan om privaatheidsredes nie kommentaar lewer op spesifieke interne dissiplinêre verhore nie. Sy voeg egter by in die algemeen is daar “streng prosedures” wat in verhore gevolg word.