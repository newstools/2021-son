HULLE het hul band vyf jaar gelede op die skoolbanke begin en môre reik hulle hul debuutalbum, Life­ is a Journey, uit. Die band Perfect Fifth SA bestaan uit vyf jong, talentvolle musikante – Alex van As (baskitaar), Samuel Frans (keyboard), Ryan Nolan (kitaar), David Jacobs (sanger) en Liam Webb (drummer). Alex, stigter en bestuurder van die band, sê hulle het aan die album begin woeker toe gigs maar dun gesaai was aan die begin van die lockdown. “Die Covid-pandemie het ons hard getref. “Die gigs het begin opdroog en ons het toe koppe bymekaar gesit en aan songs begin skryf.” Hy vertel hulle het ’n geleentheid by Cape Audio gekry om die studente daar te help en toe sommer terselfdertyd die geleentheid aangegryp om sy fasiliteite te gebruik om ’n album te produseer. Individu Die manne van Perfect Fifth SA sê met die album wil hulle mense weer laat glo in hul eie lewensreise. “Elke individu lewe hul eie onderskeie lewe. Ons almal het ons eie paadjies en eie journeys wat ons moet ondergaan en ons wil mense aanmoedig om nie op te gee op hul journeys nie. Dít is die boodskap wat ons probeer tuisbring met die album.” Alex sê hulle het baie finansiële uitdagings deurgemaak met die maak van Life Is a Journey. “Om die kapitaal te kry om die bemarking te doen en om die songs in ’n studio te record was van ons grootste probleme.” En al het hulle finansiële uitdagings ervaar, gaan hulle die proceeds van die album gebruik om ’n musiekskool in Retreat oop te maak. “Hier is ’n behoefte aan ’n musiekskool in Steenberg en Retreat. Hier is ook nie regtig mense wat help om die jeug van die strate af te hou nie. Ons wil die geld gebruik om instrumente te koop en ’n musiekskool hier in ons gemeenskap begin.” Funk Alex beskryf watter tipe vibe ons van Perfect Fifth se debuutalbum kan verwag. “Daar is ’n bietjie van alles op die album. Jy kry jazz, soul, funk en R&B op die album. Dis ’n baie eenvoudige album, want ons wil hê mense moet relate met die album.” Son het ingestap toe vier van die vyf manne besig was om hul song “Life Is a Journey” te doen en ons moet sê – dis ’n catchy song wat die hartsnare sal roer. Daar is só ’n lekker jazzy feel aan die song wat jou net wil laat saam-groove, maar moenie my woord daarvoor vat nie, check die groep self uit. Môre van 20:00 hou dié perfekte vyfstuk-band ’n aanlyn konsert om sy album aan ons bekend te stel. Kaartjies kos R30 en is by Webtickets beskikbaar. Die album is ook op alle digitale platforms beskikbaar. 