’N VROU van Grassy Park is ongelukkig oor die slegte diens wat sy by die poskantoor in Vishoek gekry het. Beverly Adonis (39) is bitter teleurgesteld en ongelukkig oor haar ervaring met dié poskantoor. Volgens Adonis het sy op 11 Desember die poskantoor besoek om ’n pakkie te stuur. Sy vertel dat die persoon wat haar gehelp het, baie ongeskik was. “Toe ek haar sê ek verstaan nie wat sy sê nie, het sy in ’n ander taal (Xhosa) begin praat met haar kollega.” “Ek het toe ’n e-pos gestuur aan die poskantoor waarop hulle nie gereageer het nie.” Ná vele e-posse en op­roepe, wat hulle nie beantwoord het nie, het Adonis aan die begin van Februarie ’n e-pos ontvang waarin die werker om verskoning vra vir haar gedrag. Wat Adonis toe egter begin pla het, is dat haar pakkie nooit by die bestemming uitgekom het nie. Sy het navraag gedoen en hulle het vir haar gesê daar is geen rekord van die pakkie nie. Volgens die opsie wat sy gekies het, is dit veronderstel om twee dae te neem vir aflewering. Die poskantoor weet nou nie wat van haar pakkie geword het nie. “Ek glo die rede hiervoor is oor die dame se onbeskofte gedrag daai dag toe ek daar was,” sê sy. Impak Adonis glo dat dit kan wees dat hulle nooit haar pakkie gestuur het. Die inhoud van die pakkie bevat inligting oor kursusse wat sy gedoen het om ’n sertifikaat te kry. Adonis sê dit het ook ’n impak op haar werk, want sy het daardie sertifikaat nodig. “Ek moet nou weer daai 29 kursusse voltooi en wegstuur om my sertifikaat te kry. Sy sê dis moeilik om tussen werksverpligtinge en haar tweejarige dogtertjie ál 29 kursusse oor te doen. Adonis meen die poskantoor het haar in die steek gelaat en dat hulle nie genoeg insit­ om haar as kliënt te help nie. Intussen sê die poskantoor die bestuurder van die Vishoek-poskantoor was al twee keer in kontak met Adonis oor haar pakkie en ’n tugverhoor word gehou in reaksie op haar bewerings van swak diens. “Ons wil ook ons onvoorwaardelik verskoning aan me. Adonis bied.” Verder sê die poskantoor hy raai klante aan wat belangrike items stuur om van ’n track-diens gebruik te maak, aangesien die organisasie gemiddeld 2 miljoen items per dag in Suid-Afrika aflewer en die tracking-nommer noodsaaklik is om vas te stel waar ’n item op ’n spesifieke tyd in die stelsel is.