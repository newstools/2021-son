BEURTKRAG word van Woensdag na fase-1 verlaag, maar kragonderbrekings gaan nog tot Saterdag in werking bly. Eskom sê in 'n verklaring hoewel vier opwekeenhede by Kusile, Grootvlei, Kriel en Matla weer aanlyn is, is die kragnetwerk steeds erg onder druk. "Gedurende die tydperk het ons opwekkapasiteit by Medupi, Arnot en Komati verloor. Daarby is vier ander eenhede, wat in werking moes tree, vertraag wat die behoefte om beurtkrag te implementeer, verleng het. Eskom werk hard om die eenhede so gou moontlik terug in diens te kry," lui die verklaring. Die kragreus het tans 5 850MW beplande instandhouding terwyl 'n verdere 13 443MW se kapasiteit onbeskikbaar is weens vertragings en eenhede wat onklaar geraak het. "Dit het tot ons onvermoë gelei om die volle aanvraag te verskaf," sê Eskom. Eskom gaan ook steeds voort met instandhouding, wat die kragnetwerk verder onder druk plaas.