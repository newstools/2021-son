DIE Universiteit van Wes-Kaapland (UWK) het gister sy groep bekendgemaak vir die Varsity Cup, wat volgende week afskop. Udubs se span bestaan uit ’n kombinasie van ervare manne en ’n rits opwindende nuwelinge wat dié platform wil gebruik om hulle aan die rugbypubliek bekend te stel. Paul Treu (hoofafrigter) het manne soos Lyle Hendricks, Justin Theys en Pieter-Steyl Swanepoel in sy groep wat almal ervare is en al sukses met die span gehad het. Conwill Conradie, seun van die voormalige Springbok Bolla Conradie, word as een van die belowendste nuwe­ spelers in vanjaar se toernooi beskou en kan gerus dopgehou word. Sy skakelmaat in die toernooi sal waarskynlik Mikyle Vraagom wees. Treu het ook ’n gevaarlike agterste driehoek met Lundi Msenge, André Manuel en Gilroy Philander. Die UWK betree die naweek die bio-borrel waar die manne in Pretoria gaan tuis wees. Hulle speel Maandag in hul openingstryd teen die Shimlas op die Universiteit van Pretoria se veld.