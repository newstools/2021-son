DIE Millies Arena-sportkompleks in Schaapkraal, Philippi, speel van vandag af gasheer vir die Hotspot Street League. Oasis FC bied dié kompetisie aan wat op die formaat van die Homeless World Cup gebaseer is. Sokker se beheerliggaam, Fifa, gooi ook sy steun agter dié program wat op die jeug in verskeie gemeenskappe gemik is. Oasis beoog om op verlede jaar se sukses van die Hotspot Street League te verbeter deur meer klubs te betrek. Die liga het ook bande gesmee met soortgelyke organisasies soos die Ballers-sportklub (Worcester), Swellendam, Agulhas en ander provinsies wat die ontwikkeling van die Hotspot-liga bekendgestel het. Die klubs wat in die Hotspot-liga gaan speel, kom van Parkwood, Kensington, Ottery, Oasis (Schaapkraal), Strandfontein Informal, Grassy Park, Lavender Hill, Gordonsbaai en die Strand. Bongani Mathiso (Oasis-sporthoof), Dillon Fletcher (koördineerder) en Lezandre Damons (administrateur) koördineer die liga, met Clifford Martinus as die grootbaas van Oasis se projekte. Mathiso meen die liga sal baie geleenthede vir die spelers skep en sokker ’n hupstoot gee waaruit gemeenskappe voordeel kan trek. Oasis FC is ook tans besig met sy voorbereiding vir ’n seisoen in die South Peninsula LFA se liga-veldtog.