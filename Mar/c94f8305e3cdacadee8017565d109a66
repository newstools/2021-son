DIE saak teen ’n man van ’n plaas in die Oudtshoorn-distrik wat van verkragting aangekla word nadat hy glo ’n stok in sy meisie se anus opgedruk het, is Vrydag vir uitspraak uitgestel. Johannes Dondas ontken dat hy hierdie daad met sy meisie gepleeg het. Die vrou het getuig Dondas het op Sondag 20 Oktober 2019 die stok op en af in haar anus gesteek omdat hy kwaad was vir haar drinkery. ’n Buurvrou, Maria Jordaan, het getuig sy het die betrokke middag omstreeks 15:00 na Dondas se huis gegaan en die klaer het haar meegedeel Dondas het ’n stok twee keer “in haar liggaam opgesteek”. Haar jeans was vol bloed en sy was in pyn. Geval Sy het gaan hulp soek, maar eers die Maandag weer teruggekeer omdat sy nie lugtyd gehad het om die polisie of ’n ambulans te bel nie. Dondas se ma het getuig die klaer kon die beserings opgedoen het toe sy onder ’n boom gaan urineer het en toe op die stok gaan sit het. Volgens Dondas het hy soos gewoonlik die Sondag gebraai. Hy voer aan toe die klaer by die huis aankom, het sy geval oor stukke hout wat plat op ’n trappie gelê het. Dondas het onder kruisverhoor deur die staatsaanklaer, Nadia Arnolds, getuig hy en die klaer is al vir vyf jaar “meisie en outjie”. Onmoontlik Volgens hom maak sy ma ’n fout in haar getuienis dat die klaer onder ’n boom gaan urineer en op ’n stok gesit het. Dondas het verder getuig die klaer het met haar maag op die stukke hout op die trappie geval omdat sy baie dronk was. Dr. Odette Pfeifer het getuig dis onmoontlik vir iemand om soveel beserings aan haar anus op te doen deur een keer op stukke hout te val. Die saak is ná voltooiing van Dondas se getuienis vir uitspraak uitgestel.