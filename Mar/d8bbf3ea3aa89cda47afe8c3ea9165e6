RITO Hlungwani wil graag hê die Stormers moet vandag hul gesag afdwing met ’n gebalanseerde vertoning. Dít in ’n voorbereidings-kragmeting met Griekwas vanaf 16:45 in Kimberley. Volgens Hlungwani, wat vandeesweek die geleentheid kry om die rol van hoofafrigter van die Kaapse fran­chise te vervul, gaan goeie besluitneming die sleutel tot sy span se sukses wees. “Ons sal moet voortbou op ons vorige vertoning en ons speelstyl verbeter,” het die voormalige WP-slot in ’n aanlyn konferensie gesê. “Ons sal ’n gebalanseerde game moet speel waar ons goeie besluite wil neem. Ons is bewus daarvan dat dit beslis nie maklik in Kimberley gaan wees nie, maar ons is goed voorbereid op wat kom. “Griekwas is altyd baie gemotiveerd wanneer hulle teen ons speel. Ons sien uit na die uitdaging.” Dit is veral die tweestryd in die middelveld wat groot aandag gaan uitlok. Michal Haznar, wat hom onlangs as ’n leenspeler by die Poubloues aangesluit het, gaan alles in die stryd wil werp om sy staal teen sy direkte teenstander, Ruhan Nel, te wys. Haznar en André Swarts gaan dus in ’n hewige stryd teen Nel en Cornel Smit in die middelveld gewikkel wees. Die Stormers se agterste driehoek van Ser­geal Petersen, Sihle Njezula en Leolin Zas behoort ook tot hul uiterste beproef te word teen die tuisspan se Masixole Banda, Ederies Arendse en Eduan Keyter. Njezula maak sy buiging teen die ervare Arendse. Griekwas se skakelpaar, die kaptein, George Whitehead (losskakel), en Stefan Ungerer (skrumskakel) spog ook met meer ervaring teen hul eweknieë van die Stormers, Kade Wolhuter en Godlen Masimla. Dit sal veral interessant wees om te sien hoe die 19-jarige Wolhuter in die Diamantstad vertoon. GRIEKWAS – Masixole Banda, Ederies Arendse, Michal Haznar, André Swarts, Eduan Keyter, George­ Whitehead (k), Stefan Ungerer, Sibabalo Qoma, Stefan Willemse, Carl Els, Cameron Lindsay, Mzwanele Zito, John-Roy Jenkinson, Alandré van Rooyen, Mox Mxoli. BANK: HJ Luus, Andrew Beerwinkel, Tijde Visser, Ewan Coetzee, Jo-Hanko de Villiers, Ashlon Davids, Tinus de Beer, Bandisa Ndlovu, Raegan Oranje, Harlon Klaasen. STORMERS– Sergeal Petersen, Sihle Njezula, Ruhan Nel, Cornel Smit, Leolin Zas, Kade Wolhuter, Godlen Masimla, Juarno Augustus, Ben-Jason Dixon, Marcel Theunissen, Chris van Zyl (k), David Meihuizen, Neethling Fouché, Scarra Ntubeni, Ali Vermaak. BANK: Chad Solomon, Kwenzo Blose, Lee-Marvin Mazibuko, Evan Roos, Ernst van Rhyn, Paul de Wet, Chris Schreuder, Edwill van der Merwe, Sazi Sandi, Abner van Reenen.