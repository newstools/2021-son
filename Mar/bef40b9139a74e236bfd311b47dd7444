INWONERS van Hanover Park is gatvol vir die skietery daar en beoog om ’n optog te hou. Dit kom nadat Tyrone September (14) gister omstreeks 05:00 by Casade Court koelbloedig doodgeskiet is. Hy is verskeie kere in die kop en lyf geskiet en is op die toneel dood. Sokker Die skietery kom nadat Shiraz Fredericks (14), ’n skoollaitie, ook Woensdag vroegaand by Athburg Walk in die bobeen gewond is. Hy het sokker gespeel toe ’n dwaalkoeël hom tref. Twee mense is die afgelope week in afsonderlike skietvoorvalle in Hanover Park doodgeskiet en vier mense is gewond. Dit kom nadat ’n bende-oorlog tussen die Ghetto’s en Americans opgevlam het. Mary Claasen van die groep Moms for Justice in Hanover Park (MFJIHP) sê: “Ek het met Tyrone gewerk toe hy nog op laerskool was. “Hy het gesukkel met skoolwerk en ek het hulle gehelp. “Later het hy die skool gelos en met verkeerde vriende deurmekaar geraak en later drugs begin gebruik. “Ons was in die proses om hom by ’n dwelmrehabilitasiesentrum in te boek. Ons sou einde van die maand ’n datum gekry het waarop ons hom na die sentrum kon neem.” Volgens Avril Andrews, ook van MFJIHP, wil hulle Dinsdagoggend ’n optog teen die bendegeweld hou. Andrews sê: “Baie families is getraumatiseer oor wat in dié plek gebeur. Ons het al so baie optogte en betogings gehou, maar ons kan nie net stilsit en niksdoen nie. “Ons werk met die jeug en hulle is baie getraumatiseerd, want hulle het familielede in die skietery verloor. “As jy vra hoe hulle voel, dan lag hulle liewer, so afgesny is hul emosies van die trauma wat hulle daagliks verduur. Raadslid “Ons benodig meer polisiepatrollies, veral in die aande, en die onwettige guns in die gangsters se hande is ook ’n groot probleem.” Raadslid Antonio van der Rheede het hom sterk uitgespreek teen die skietery wat weer toegeneem het. Hy beweer dit het alles begin nadat die stasiebevelvoerder van die Philippi-polisiestasie na ’n ander polisiestasie verplaas is. Van der Rheede meen die huidige stasiekommissaris het nie ’n plan om die bendegeweld stop te sit nie en het ook nie die nodige ervaring om in so ’n hoërisiko-area met bendes te werk nie. Volgens kapt. FC van Wyk, polisiewoordvoerder, is die skietvoorval moontlik bendeverwant en niemand is nog gearresteer nie. ’n Moorddossier is geopen.