BRANDBESTRYDERS dreig om die Stad Kaapstad se brand-en-reddingsdienste tot stilstand te bring. Dit hou verband met 525 brandweermanne wat die Stad aangekla het nadat hulle kapsie gemaak het oor die skoftestelsel. Die Suid-Afrikaanse Munisipale Werkersunie (Samwu), wat die meerderheid van dié werkers verteenwoordig, sê die Stad hou aan om ’n ooreenkoms wat in die apartheidsjare bereik is, te beskerm. Volgens Mikel Kumalo, ’n streeksekretaris in die Kaapse metro, het die Stad nou “oorlog op Samwu verklaar” omdat hy namens sy lede ingegryp het. Volgens Kumalo bevoordeel die huidige ooreenkoms net die senior beamptes, wat ingevolge dié deal ’n toelae van 22,8% kry. Kumalo sê: “Dit is nie ons bedoeling om die dienste te ontwrig nie, maar as dié griewe wat nou reeds lank aankom, nie vriendskaplik opgelos word nie, is daar ’n moontlikheid van ontwrigting.” Luthando Tyhalibongo, ’n woordvoerder van die Stad Kaapstad, sê enige dissiplinêre stappe wat teen enige werknemer gedoen word, bly ’n interne saak. “Dit word ingevolge die dissiplinêre kode van die SA Bedingingsraad vir Plaas­like Regering (SALGBC) gehanteer,” sê Tyhalibongo. “Die huidige skofte-ooreenkoms, waarvan Samwu ’n ondertekenaar is, is bindend en geldig in terme van ’n arbeidshofbevel. Dit bly in werking totdat daar ’n nuwe ooreenkoms tussen die partye beding word. “Dit sal ’n jammerte wees as sommige binne-in die branddienste hul toevlug na ontwrigting neem pleks van om behoorlike prosesse in terme van die dissiplinêre kode te volg.”