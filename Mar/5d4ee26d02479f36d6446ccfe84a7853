RUHAN Nel het as sewesspeler altyd ’n ou met dreadlocks langs hom gehad wat die Blitsbokke op hul gevaarlikste gemaak het. Nel gaan Saterdag na verwagting in die Cape Town Stadium uitdraf op ’n veld waar hy tot dusver ongelooflike sukses as ’n sewesspeler met die Blitsbokke behaal het. Dít is wanneer die Stormers die Lions in ’n voorbereidingskragmeting pak. Dié 29-jarige het tot dusver in sy Blitsbok-loopbaan (van 2014 tot 2018) in ’n allemintige 147 games uitgedraf. Hy het gister in ’n aanlyn konferensie gesê: “Dit was altyd spesiaal om as ’n sewesspeler by die Cape Town Stadium voor vriende en familie te speel. “Ek het altyd gesê toe ek by die sewes was – as jy ’n ou met dreadlocks langs jou het wat met die bal hardloop, is ons op ons gevaarlikste. “Ons wil graag die bal vir manne soos Seabelo Senatla en Sergeal Petersen aan ons buitekant gee. Seabelo het van sy besering herstel. Hy lyk tans goed. “Ons wil graag met die bal hardloop, maar wil ook op die regte gebied van die veld speel. “Ons kry tans die vryheid om onsself uit te leef op die veld en kan sodoende wys waartoe ons in staat is. Ons het baie opwindende buiteagterspelers en wil graag die bal vir hulle in spasie gee.” Nel het in 2012 sy debuut in die vyftienmanspel vir die Lions in die Vodacom Cup teen die Blou Bulle gemaak. Sedert 2017 het hy 27 keer vir die WP en 8 keer vir die Stormers gespeel. Hy sien veral daarna uit om homself teen ’n talentvolle jong speler soos Wandi­sile Simelane van die Lions op die proef te stel. “Ja, hy (Simelane) is ’n baie talentvolle youngster. Daar is ’n rede waarom sy mede­spelers hom as agterspeler van die jaar gekies het. Ek sien uit daarna om teen hom te speel,” het Nel gesê.