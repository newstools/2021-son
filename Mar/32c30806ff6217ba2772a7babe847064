“JY VOEL net ’n prik, dan is alles oor.” Najma Karriem (61) was een van talle gesondheidswerkers van Mitchells Plain wat gister hul eerste dosis van die Covid-19 entstof ontvang het. Die gesondheidswerkers het gister in groot getalle by die Mitchells Plain-distrikshospitaal opgedaag om die jab te kry. Die opgewondenheid kon van ver gesien word terwyl die werkers tougestaan het om die proses van sowat 30 minute te voltooi. Suster Sheila Scoble kon skaars haar opgewondenheid beteuel. “Ons is ready! Ons voel gelukkig en die beste deel is dat ons nou amptelik kan sê dat ons ingeënt is.” Haar kollega Mymoena Sampson sê al was daar twyfel, het die gesondheidswerkers mekaar gemotiveer. “Daar was eers baie praatjies rondom die vaccine, maar nadat van ons kollegas dit ontvang het, was dit ’n bewys vir ons dat daar niks daarmee fout is nie.” Nomtha Bell-Mandla, die projekbestuurder vir die inentingsprogram by die hospitaal, sê almal is optimisties en in ’n goeie bui oor die inentings. “Tot dusver was daar ook geen teenreaksies nie,” het Bell-Mandla bygevoeg. Goedgekeur Van die werkers wat reeds hul jabs ontvang het, vertel aan Son hulle het net warm gevoel, soos wat ’n mens voel as jy griep het. Dié gevoel het volgens hulle egter nie eens lank geduur nie. Monique Johnson, ’n woordvoerder van die Wes-Kaap departement van gesondheid, het aan Son gesê die hospitaal is amptelik goedgekeur as die inentingsplek vir alle gesondheidswerkers wat vir fase 1 van die Johnson & Johnson Sisonke-studie geregistreer is. “Die Klipfontein- en Mitchells Plain-substrukture sal oor die volgende paar weke meer gesondheidswerkers met die entstof inspuit. “Daar is omtrent 720 dosisse vir die week en vandag ontvang 250 gesondheidswerkers hul eerste inspuiting.” Johnson sê die proses begin met ’n registrasie, waarna hoërisiko-werkers geprioritiseer word. “Die werkers vul die nodige dokumentasie in wat hulle toestemming gee om ingeënt te word. “Daarna kom hulle hospitaal toe, waar hulle oor moontlike teenreaksies ingelig word. “Hul inligting word dan weer bevestig deur ’n stelsel en sodra hulle die entstof ontvang, monitor mediese beamptes en verpleegsters die personeellede vir 15 minute.”