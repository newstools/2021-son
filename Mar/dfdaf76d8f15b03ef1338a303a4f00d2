BENEWENS Caster Semenya se persoonlike saak, het Atletiek SA (ASA) se prokureur Dev Maharaj besluit om sy eie aansoek by die hof in te dien om Wêreldatletiek se regulasies rakende DSD (verskille in seksuele ontwikkeling vir vroulike atlete) om te keer. Hierdie regulasies het tot dusver verhinder dat die ster Semenya sedert 2019 in haar gunsteling-event, die 800 m, kan deelneem. Haar hoop om haar Olimpiese titel in Tokio te verdedig, hang steeds aan ’n draadjie. Al is dit onduidelik of die Europese hof ’n beslissing sal kan maak voordat die Spele plaasvind, hoop Semenya steeds sy kan op die baan in Japan aantree. “ASA het besluit dis ’n belangrike saak wat reguit aangepak moet word. Ons het gister ’n aansoek direk by die Europese Hof vir Menseregte ingedien,” het Maharaj in ’n verklaring gesê. “Ek twyfel nie daaraan dat me. Semenya verskillende skendings van haar menseregte geopper het nie. “Ons sal die tegniese aspekte van die uitgevoerde studies aanval. Ons sal ook die etiese kwessies rakende dié studies bevraagteken. “Ons beskou ons aanval as aanvullend tot die menseregtekwessies wat geopper sal word. “Gewoonlik beslis die Europese hof oor sake gegrond op dokumentasie. “In die lig van die erns van die saak en die aantal belangstellendes wêreldwyd is ons egter redelik hoopvol dat ’n mondelinge verhoor sal kry.” Aleck Skhosana, president van ASA, is hoopvol dat dié skuif Wêreldatletiek se anders kan laat dink oor die saak. “Ons sal later vandeesmaand ’n verslag aan Wêreld­atletiek voorlê met ern­stige voorstelle en aanbevelings. Daar moet geslagsgelykheid wees. “Dít is wat ons by Wêreldatletiek geopper het. Dit moet nie ’n boys’ club wees wat besluite neem nie,” het Skhosana aan die komitee verduidelik. “Caster het probeer om die 200 m te hardloop. Sy het egter weer besluit om terug te gaan na ’n langer afstand (die 3 000 m en 5 000 m) om te probeer om vir die Olimpiese Spele te kwalifiseer.”