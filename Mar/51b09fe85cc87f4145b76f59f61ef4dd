“ONS doen nie groot dinge nie. Ons doen gereeld die klein dingetjies wat ’n groot impak op mense se lewens maak.” Dis die woorde van Craig’s Angels, ’n ondersteuningsgroep vir kankerpasiënte in die Paarl wat laas week ’n boek uitgereik het. Die boek Fighters Survivors Supporters – Our Cancer Journeys bevat die stories van hoe die pasiënte die stryd gestry en oorwin het. Craig’s Angels se doel met die boek is om mense wat met kanker lewe te inspireer en hulle te wys kanker kán oorwin word. Garth Botha, een van die stigterslede van Craig’s Angels, vertel hoe die ondersteuningsgroep op die been gebring is. Onthou “Eendag het ’n meisiekind na my gekom. Kanker is by haar gediagnoseer en sy het my eendag voorgekeer en gesê sy wil met my praat. Sy het my toe gesê sy soek ’n plek waarnatoe sy kan gaan om oor haar journey te praat, want haar familie verstaan nie waardeur sy gaan nie. Ek het gesê ek sal werk daarvan maak.” Botha vertel hy het toe onthou van sy vriendin wat ook aan kanker ly. Dié vriendin is Liz Pegram, wat toe later saam met hom en Alvira Kleynhans die groep Craig’s Angels gestig het. Die naam Craig kom van een van die oorlede lede van die groep. As jy belangstel om Fighters Survivors Supporters – Our Cancer Journeys te koop, kan jy Pegram by 083 442 7302 bel en dit teen R200 bestel.