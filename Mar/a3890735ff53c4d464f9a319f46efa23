SCARRA Ntubeni het besluit om sy kontrak met Westelike Provinsie Professionele Rugby (WPPR) met drie jaar te verleng. Die gesoute Springbok-haker is al langer as 10 jaar by die WP. In 2010 het hy vars uit die skool in Kaapstad aangekom. Sedertdien het hy die Stormers 76 keer en Westelike Provinsie 73 keer verteenwoordig. Die woelige haker het sy debuut vir die Springbokke net voor die World Cup in 2019 gemaak. Hy’s bekend vir sy bedrywige styl op die veld en die belangrike rol wat hy in die spanomgewing af van die veld speel. John Dobson, Stormers-hoofafrigter, sê dis ongelooflik waardevol vir die hele groep om ’n senior speler soos Ntubeni vir nog drie jaar te laat teken. Hy sê: “Scarra is ’n speler wat ons groep se persoonlikheid verteenwoordig. Hy is lojaal en passievol oor die span, maar speel ook altyd die spel met flair en met ’n glimlag op sy gesig. “As speler met baie vaardigheid en ervaring sal hy ’n belangrike rol speel in die ontwikkeling van die volgende generasie sterre oor die volgende drie jaar.”