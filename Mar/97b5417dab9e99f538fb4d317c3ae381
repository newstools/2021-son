DIE Suid-Afrikaanse Unie van Studente (SAUS) het die minister van hoër onderwys, Blade Nzimande, voor ‘n ultimatum gestel. Dié studente-unie het die minister tot Vrydag om 17:00 kans gegee om te reageer op die lys van 15 eise wat hulle aan hom gerig het. Een van die eise is dat studente se historiese skuld afgeskryf moet word. Die unie dreig dat hulle die naweek sal voortgaan om ‘n nasionale shutdown te reël as minister Nzimande nie ag slaan op hul eise nie. Thabo Shingange, woordvoerder van SAUS, sê studente is keelvol om elke keer met dieselfde probleem te sit. “Dit kan nie wees dat ons jaar in en jaar uit dieselfde tipe protesoptogte hou nie. Dít terwyl die belofte van gratis opvoeding al sedert 1994 aan ons gemaak word. Ons voel die tyd vir praat moet tot ‘n einde kom. Ons vra dat implementering moet plaasvind.” Dit kom ná die gewelddadige betogings wat in die week by die Universiteit van Witwatersrand plaasgevind het.  