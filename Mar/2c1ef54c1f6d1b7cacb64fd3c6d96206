BURTON Francis (34), wat die Superrugbytitel in 2009 saam met die Bulls gewen het, het glad nie op sy louere gerus toe ’n rugbesering sy loopbaan as beroepspeler tot ’n einde gebring het nie. Francis kan as ’n journeyman van rugby beskou word. Hy’t in Suid-Afrika, hoofsaaklik op losskakel, vir die Bulls, Lions, Stormers, Cheetahs, SWD-Arende en Griekwas uitgedraf voordat hy in 2013 besluit het om sy loopbaan in Frankryk voort te sit. Daar het hy vir vier seisoene vir die Top 14-klub Agen uitgedraf. Hy het Grenoble ook in 2017 en 2018 verteenwoordig. Toe kom die rugbesering en die nuus dat hy nie meer beroepsrugby sal kan speel nie. Eerder as om in sak en as te sit, het dié boorling van die Paarl besluit om sy loopbaan in ’n nuwe rigting te stuur. Francis sê aan Son hy het die afgelope twee jaar hard gewerk om ’n bobaas-wyn­maker te word. Hy het onlangs sy MBA-graad in die maak van wyn en sterk drank verwerf en wil nou in sy nuwe tuisland ’n lewe hieruit maak. “Ek het eers alleen oorgekom voordat my vrou, Athina, haar by my aangesluit het. “Ek kon toe al my ervarings, goed en sleg, met iemand deel,” vertel Francis oor sy besluit om ’n Franse burger te word. Francis sê hy’t geen regrets oor sy tyd in Suid-Afrika nie. “Ek sal wel enige speler aanraai om sy rugbyloopbaan in Frankryk te begin of af te sluit. Ondersteun Rugby is net op ’n ander vlak hier omdat dit gepaard gaan met die kultuur van die spesifieke dorp of streek waar jy jou bevind. “Jy kan dit beskryf as ’n gemeenskapsklub, want die inwoners van die dorp, al is dit 8 000 mense, ondersteun die klub en hulle is passievol. “Voor elke wedstryd word jy by die hek met applous ontvang, iets wat jy nie in Suid-Afrika kry nie,” verduidelik Francis. “Beserings op kritieke tye in SA was een van die laagtepunte in my loopbaan. Dit was frustrerend om op die bank te sit en te kyk hoe spelers soos Peter Grant en Derick Hougaard ’n volle wedstryd speel. “Hoogtepunte was die bekers wat ek by die Lions en Bulls gewen het en dat ek die ander provinsies wat my nie goed genoeg geag het nie, in die plaaslike kompetisies kon klop.”