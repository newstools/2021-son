MOSSELBAAI. – As jy jou kar voor anderman se huis spin, kan jou kop spin van die houe wat op jou neerreën. Vra maar vir die ou wat hom die gramskap van die gemeenskap op die hals gehaal het toe hy sy kar voor hul huise gepop het. Inwoners kla oor ’n gruwelike nuwe tendens waar jongens hul karre roekeloos in buurte spin en sodoende kinders se lewens in gevaar stel. Die 26-jarige driver, net bekend as Jerome, het pak gekry en sy Mazda 323 is met klippe bestook toe hy gisteroggend voor huise in Asla Park sy kar vir ’n spin gevat het. Die voorval het plaasgevind terwyl kinders op pad skool toe was. Inwoners was glad nie impressed met Jerome se afshowery nie en het toe voor hul huise byeengekom. Toe Jerome nie aan hul versoeke gehoor gee om te skoert nie, het die klippe in sy rigting gevlieg. Inwoners hwet hom toe uit sy kar gedwing en hom begin slaan. Hy het darem losgeruk en het toe in sy kar gespring en weggejaag. ’n Inwoner, Carlton Adams (46), sê spinning is gevaarlik en kan skade aan hul huise aanrig. “Hierdie gedrag is nie aanvaarbaar nie, want ons kinders loop in dié paaie op pad skool toe. “Dit stel ook ander mense se lewe in gevaar.” Adams sê hy verstaan dat spinning ’n stokperdjie vir sommige mense is, maar voeg by dat die welstand van veral kinders mos nie daaronder kan ly nie.