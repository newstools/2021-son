DIE African Transformation Movement (ATM) se aansoek om die speaker se besluit oor 'n geheime stemming vir die mosie van wantroue teen pres. Cyril Ramaphosa om te keer, is in die Wes-Kaapse hooggeregshof van die hand gewys. Die hof het Vrydag in sy uitspraak bevind die speaker, Thandi Modise, se besluit om nie ‘n geheime stemming toe te laat nie, is op geldige redes gegrond en nie onwettige motiewe en oorwegings soos die ATM beweer nie, lui 'n parlementêre verklaring. "Sy het ook die ATM met redes verskaf oor hoekom sy 'n geheime stemming verwerp het. Haar besluit was dus onaanvegbaar," aldus die verklaring. Die ATM het die mosie in Februarie 2020 gebring en Modise gevra dat dit deur geheime stemming geskied. Nadat die mosie vir November 2020 geskeduleeer was, het die ATM weer aangedring op 'n geheime stemming voordat hulle die hof genader het. Die mosie is toe uitgestel hangende die hof se besluit.