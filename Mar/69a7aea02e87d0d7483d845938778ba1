DIE gesin van die vermoorde senior cop van die eenheid teen bendes (AGU) van Bishop Lavis hoop op antwoorde sodra die polisie klaar is met die ballistiese verslag van ’n vuurwapen wat dié naweek opgespoor is. Dit volg ná ’n misdaadverslag wat lees dat die AGU, Valke en eenheid teen georganiseerde misdaad die moordwapen in die moordsaak van lt.kol. Charl Kin­near by ’n man in Avonwood, Elsiesrivier, gekry het. Volgens kol. Katlego Mogale, woordvoerder van die Valke, het Ashley Williams (39), ook bekend as “Nokkels”, reeds hieroor in die hof verskyn. “Williams is dié naweek in ’n operasie in die Nyanga-polisiegroepering vir die besit van ’n onwettige vuurwapen en ammunisie aangekeer,” bevestig Mogale. Luidens die uitgelekte verslag het die polisielede ’n wenk gekry dat Williams die moordwapen wat in Kinnear se moord gebruik is, in sy besit het. Die lede het die wenk toe opgevolg. Gestuur Williams het probeer ontsnap deur deur die venster te klim. Toe hy sien hy gaan dit nie maak nie, het hy die gun op die dak gegooi, lees die verslag. Williams, ’n vermeende lid van die Terribles-bende is toe in hegtenis geneem. Mogale sê die betrokke vuurwapen is daarna vir ballistiese toetse gestuur. Kinnear is in September verlede jaar voor sy huis doodgeskiet. Die cops het Zane Kilian dae ná die moord by sy huis in Springs aangekeer toe hulle bevind het hy het Kinnear se foon maande geping tot enkele minute voor sy dood. Die staat voer aan Kilian het aan die skieter die besonderhede verskaf van waar Kinnear hom bevind het. Kinnear se weduwee, Nicolette, sê sy was geskok toe sy die leaked crime report kry. Sy sê sy weet die vuur­wapen moet eerstens vir ballistiese toetse gaan. Sy sê sy kan nie verstaan hoe iemand die stelling kan maak dat dié vuurwapen vermoedelik die een is wat haar man se lewe geëis het nie. “Maar ek het my nie baie daaraan gesteur nie, want die ondersoekspan lig ons gereeld in sodra daar nuwe verwikkelinge is.” Sy sê hulle hou moed dat daar meer inligting uit die ballistiese verslag sal kom. “As dit nou so kom dat dit nie met my man se moord verbind word nie, hoop ek die verslag sal help om ander mense se moorde op te los.” Intussen berei die geliefdes en die kollegas van Kinnear hulle voor op die uitspraak in Kilian se aansoek om borgtog. Kilian sal Donderdag in die Bellville-landdroshof hoor wat sy lot is. Williams is op 29 Maart weer in die Goodwood-hof.