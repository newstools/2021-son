DIE lang wag is byna verby vir Paul Adams, die Westelike Provinsie-krieketspan se breier. Die voormalige Protea-draaibalbouler en sy WP-troepe kry van môre af kans om hul eerste kompeterende wedstryd ná meer as ’n jaar te speel. Die WP neem saam met die gasheer, die Noord-Kaap, die SA o. 19-span en Northerns aan groep C se uitspeel-toernooi in Kimberley deel. Omdat die seisoen weens die Covid-19-pandemie geherstruktureer moes word, sal daar geen wenner verklaar word nie. Spanne sal in meerdaagse en eendagwedstryde meeding. Die Kapenaars kom Dinsdag teen die Noord-Kaap te staan in hul eerste meerdaagse wedstryd. Adams het Saterdag voor sy span se vertrek gesê: “Dit is seker die langste voorseisoen in die geskiedenis van die sport. Maar op ’n ernstige noot – ons is net gelukkig om die kans te kry om weer kompeterende krieket te kan speel. “Ons het ’n goeie span met ervaring gemeng met jong talent gekies wat beslis ’n impak sal maak.” Adams word bygestaan deur Gurshwin Rabie, wat onlangs in die nasionale toernooi met die Cobra Cubs sukses behaal het. Intussen geniet die WP se vrouespan tuisvoordeel in groep A van die nasionale toernooi wat in Claremont gespeel sal word. Die WP begin sy veldtog teen die Gauteng Lions op die Vineyard Oval. Northerns neem ook aan dié toernooi deel. Die WP-span: Zac Elkin (k), André Malan, Bonga Makaka, Brendon Louw, David Schierhout, Jack Newby, Jesse Christensen, Lehan Botha, Lerato Kgoatle, Mihlali Mpo­ngwana, Ryan Klein, Kai Curran, Diego du Plessis, Yves Kamanzi, Lwando Tywaku. Die vroue-span: Andrie Steyn (k), Robyn Appels, Leah Jones, Kelsey Adams, Kayla Reyneke, Saarah Smith, Nadia Mbokotwana, Delmari Tucker, Anri Grobbelaar, Tatum le Roux, Nosipho Vezi, Yandiswa Mengele, Christine Tomlinson, Sinelethu Yaso, Tabitha la Grange.