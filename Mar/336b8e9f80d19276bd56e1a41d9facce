VERSKEIE dorpies en areas in die Vrystaat gaan binnekort nuwe name kry as deel van die regering se herbenoemingsinisiatief. Limakatso Mahasa, LUR van kuns, kultuur en ontspanning, sê Brandfort en Hoffmanplein in Bloemfontein gaan van die eerstes wees om nuwe name in dié boekjaar te kry. Mahasa het aan die provinsiale wetgewer gesê planne om te verseker dat strydrosse uit die bevrydingsera vereer word en om die erfenislandskap van die provinsie te transformeer, gaan binnekort ontvou. Sy het genoem die dorpie Brandfort gaan na die struggle-hero Winnie Madikizela-Mandela vernoem word en 'n standbeeld van haar gaan ook in dié dorpie opgerig word. Die vervalle huis in Brandfort, waar sy tydens die apartheidsjare onder huisarres aangehou is, is ook opgeknap en gaan binnekort as museum bedryf word. Die gewilde Hoffmanplein gaan ook binnekort as Charlotte Maxeke Park bekendstaan en 'n standbeeld van haar sal ook daar opgerig word. - OFM News