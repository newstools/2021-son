DIE ouers van ’n tweejarige seun van Alexandra in Gauteng soek antwoorde nadat hul seun by 'n crèche verbrand het. Volgens die kind se mediese rekords het hy in Januarie aansienlike brandwonde aan sy bene en boude opgedoen. Hy sukkel nog om te loop. Die polisie sê ’n onderwyser is gearresteer, maar is uit op borgtog. Hulle wag nog op die nasionale vervolgingsgesag (NVG) vir 'n verhoordatum. Die voorval het op 27 Januarie plaasgevind. Die ouers het 'n oproep van die hoof van die crèche ontvang om te sê hul seun is in die noodgevalle in die hospitaal. Volgens die ma het die onderwyser gesê haar tweejarige kind het in ’n bad met kookwater geklim nadat hy homself vuilgemaak het. “Ek het die onderwyser gevra wat gebeur het. Sy het gesê sy het die warmwaterkraan oopgemaak en toe sy terugkom, het sy my seun in die bad gevind. Maar sy voete is nie verbrand nie. Op die vraag oor sy voete, het sy gesê sy weet nie.” Die seun is na twee weke by die Masakhane-kliniek ontslaan. Die ma het haar werk gelos om voltyds na hom te kyk. - EWN