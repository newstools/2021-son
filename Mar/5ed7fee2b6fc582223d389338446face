EERWAARDE June Dolley-Major het Vrydag haar vermeende verkragter se naam bekendgemaak. Haar woorde het deur die strate weergalm toe sy besluit het om haar vermeende verkragter te name en shame. Dít het sy op die trappe van die Anglikaanse St. George-katedraal in Kaapstad gedoen. Saam met Dolley-Major was die vrouebeweging One Billion Rising, wat haar in hierdie moeilike taak ondersteun. Hofrol Sy het aan Son gesê die rede hoekom sy besluit het om sy naam te laat val is om ander vroue te beskerm. Volgens Dolley-Major het die man haar byna 18 jaar gelede tydens ’n kerkbyeenkoms in Grahamstad op die kerk se perseel verkrag. Die kerk het nooit iets hieraan gedoen nie en die saak is ook nooit op die hofrol geplaas nie, al het sy toe al ’n saak van verkragting gemaak, sê sy. Ná hierdie gebeurtenis kon Dolley-Major nooit weer in die kerk preek nie oor biskop Thabo Makgoba volgens haar nie haar “papiere wil teken” nie. Haar vermeende verkragter preek steeds en is verbonde aan ’n Anglikaanse kerk in die Kaap. Dolley-Major sê sy het al in Februarie aan Makgoba gesê sy gaan die man name en shame. Sy vaar uit: “Vir lank genoeg is sy identiteit beskerm en dit plaas ander vroue in gevaar. Tydens die interne ondersoek met Safer Churches het ek in Januarie ’n e-pos van die bishop ontvang met die tydlyn gebaseer op die kanons (kerk­reëls). Ek het gesê dat ek die tydlyn sal eer tot en met 12 Maart, wanneer ek sy naam aan die publiek bekend kan maak.” Volgens haar het die Anglikaanse kerk nog nooit iets aan die saak gedoen nie en hy “ondersoek” dit nog. Makgoba het laas jaar toe sy voor sy ampswoning in Bishops Court op ’n eet­staking gegaan het, gesê hy gaan die saak intern laat ondersoek en Safer Churches sal die saak fyn dophou. Hiérvan het egter niks gekom, sê Dolley-Major. Volgens haar het Makgoba nog laas jaar tydens die eetstaking regtig met haar oor die saak gesels. Lucinda Evans, ’n vroueregte-aktivis en stigter van Philiza Abafazi Bethu en nou ook sekretaris van One Billion­ Rising, het Dolley-Major Vrydag gedurende die optog ondersteun. Evans sê dis nou tyd dat die saak klaar moet maak oor Dolley-Major alreeds meer as 18 jaar op geregtigheid wag. Evans sê: “Die vrouebeweging One Billion Rising is vandag (Vrydag) hier op die stoep van die St. George-kerk vir geregtigheid. Dis al waarop sy (Dolley-Major) al vir meer as 18 jaar wag. “Maak nou klaar met die saak. Sy het lank genoeg gewag!” Kontak Dolley-Major, wat laas jaar weer die verkragtingsaak in Grahamstad oopgemaak het, sê sy sal vandeesweek ’n update oor die saak gee wat steeds nie op die hofrol geplaas is nie. Toe Son die man kontak en vra of hy weet Dolley-Major het sy naam bekendgemaak, het hy gesê mense het hom hiervan vertel. Hy’t gesê hy kan egter nie oor die saak praat nie en dat ons liewer met sy prokureur moet gesels. Daarna het hy die foon neergesit. Die Anglikaanse kerk het in ’n vroeëre statement gesê hy is verbind tot geregtigheid in die samelewing en het hom tot ’n interne ondersoek verbind. Dit lui verder die kerk het ook die staatsaanklaers wat destyds nie die saak verder wou vat nie, gevra om die beweerde voorval weer te ondersoek.