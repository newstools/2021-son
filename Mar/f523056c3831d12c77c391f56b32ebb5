’N DUITSE paartjie is skuldig bevind aan die moord op ’n ander Duitse burger wat ’n plaas in die Oos-Kaap aan hulle verkoop het. Jens Leunberg (42) en sy meisie, Kristina Adler (44), het Claus Schroeder vermoor toe hy hulle besoek het om uit te vind wanneer hulle die geld vir die plaas gaan oorbetaal. News24 berig die paartjie het die slagoffer en sy vrou, Tanja, in 2007 in Jeffreysbaai ontmoet. Die twee verdagtes het toe aan die Schroeders gesê hulle stel belang om die plaas naby Thornhill in die Hankey-distrik te koop. Die bal is toe aan die rol gesit en die paartjie het glo ’n eiendomslening van R8,5 miljoen uitgehaal. Teen 2009 was Schroeder al bekommerd toe die R8,5 miljoen nog nie oorbetaal was nie en hy het die plaas besoek. Anelisa Ngcakani, NPA woordvoerder, sê Leunberg het Schroeder na ’n kloof gelok onder die voorwendsel dat sy motor vassit. “By sy aankoms het hy hom doodgemaak.”Dit is onbekend hóé Schroeder vermoor is, want sy lyk is nooit gekry nie, maar ’n ooggetuie het gesien hoe Leunberg met bebloede klere uit die bosse kom. Ngcakani voeg by dat DNS-bewyse ook in Leunberg se motor gevind is, ten spyte daarvan dat die paartjie die motor probeer skoonmaak het. Die Duitse paartjie is ’n jaar later in hegtenis geneem. Regter Thembekile Malusi het in sy uitspraak gesê hy is tevrede dat die staat sy saak bo redelike twyfel bewys het. Hy het Leunberg toe skuldig bevind aan moord en twee klagte van bedrog. Hy het Adler skuldig bevind aan medepligtigheid aan die moord en twee klagte van bedrog.Die saak is uitgestel tot 7, 8 en 9 April 2021 vir vonnisoplegging. -News24 