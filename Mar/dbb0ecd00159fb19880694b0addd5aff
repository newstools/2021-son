DIE Two Oceans Marathon het Maandag sy planne vir sy Virtual Charity Challenge (VCC) bekend gemaak. Langasems van oor die wêreld heen gaan tussen 30 Maart en 30 April die geleentheid kry om aan die Virtuele Liefdadigheid-uitdaagwedloop deel te neem. Die Two Oceans Marathon lok jaarliks sowat 30 000 hardlopers van meer as 90 lande. Afgelas Die ikoniese wedloop is vanjaar vir ’n tweede agtereenvolgende jaar weens die corona-virus-pandemie afgelas. Dit het verwoestende gevolge vir die talle liefdadigheidsorganisasies wat voordeel getrek het uit ’n aantal fondsinsamelings wat die wedloop elke jaar aangebied het. Al wat dit die langasems gaan kos om deel te neem, is inskrywingsgeld van R90 om aan enige van die genoemde afstande deel te neem. Die inskrywingsgeld van die Two Oceans Marathon Initiative (TOMI), die filantropiese deel van die Two Oceans Marathon NPC, is veral belangrik vir die insameling van geld vir liefdadigheidsorganisasies. Benewens hul inskrywing, gaan hardlopers ook die opsie hê om ’n T-hemp en ’n buff aan te skaf. Volgens Debra Barnes, wedloopdirekteur van die TOM, is die wedloop ontwerp om hardlopers ’n wonderlike ervaring te gee terwyl hulle fondse insamel vir organisasies wie se liefdadigheidswerk weens die pandemie baie swaar getref is. “Ons sien almal daarna uit om voortaan op hierdie inisiatief voort te bou. “Die deelnemers staan ook ’n kans om groot pryse te wen,” vertel Barnes. Westelike Provinsie Atletiek (WPA) het ook die marathon amptelik goedgekeur. Deelnemers sal aan die vereistes van Atletiek Suid-Afrika (ASA), sowel as die regering se Covid-19-vereistes moet voldoen. Hulle word ook deur die Stad Kaapstad aangeraai om nie op die dag van die wedloop op die roete te hardloop nie. Inskrywings vir die eerste TOM Virtual Charity Challenge open môre 10:00.