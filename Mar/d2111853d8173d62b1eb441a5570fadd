DIE Westelike Provinsie se veelsydige ster George Linde is steeds in die duister oor hoekom hy nie in die Proteas se eendaggroep vir die reeks teen Pakistan is nie. Linde het dié onthulling Vrydag by die Cape Cobras se prysuitdeling gemaak. Hy is toe as die Cobras se speler van die jaar in die T20-kategorie aangewys. Die 29-jarige hotklou van Brackenfell het die Proteas reeds in drie vyfdagtoetse en drie T20I’s verteenwoordig, maar is wéér vir die eendag­reeks, wat Vrydag in Pretoria begin, oor die hoof gesien. “Ek voel dit was ’n goeie seisoen vir my,” sê Linde. “Natuurlik sou ek deel van die eendag-opset wou wees, maar ek is nou nie. “Ek sal maar net moet teruggaan en kyk waar ek gefouteer het en kyk waar ek kan verbeter. “Ek glo ek sal kan verbeter en ek back myself om te kan verbeter. “Ek het die hele seisoen gewys wat ek kan doen. My doel is juis om in ál drie formate vir die Proteas te wees.” Dit gaan egter beslis nie vir hom maklik wees nie. Keshav Maharaj is steeds die man in die saal in toetse en dit gebeur maar selde dat die Proteas twee draaiers in toetse (veral op tuisbodem) inspan. In witbalkrieket het Tabraiz Shamsi nie sy gelyke nie. Hy is juis laas week as die wêreld se beste T20I-bouler aangewys. Linde se bestendigheid met die bal en sy vermoëns met die kolf kan egter nie langer misgekyk word nie. Hy’t al vier eersterangse honderdtalle aangeteken en sy loopbaantreftempo in T20’s is goed.