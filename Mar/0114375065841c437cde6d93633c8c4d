LEEU-GAMKA. – Die vullishokke gaan die kinders nog siek maak. Só voel die inwoners nadat die munisipaliteit vullishokkies in die woonbuurt opgerig het waar vullis tydelik gestoor word totdat die vullislorrie dit kan kom ver­wyder. Pieter van Wyk, gemeenskapswerker, sê sielsongelukkig: “Daar is nou hierdie vullishokkies opgerig, maar daar is wragtiewaar nie eens ’n hek aan die hokke nie. “En wat gebeur nou? Nou speel die kinders in daardie hokke. “Dis net om daar kieme op te tel. Ouers is nie altyd by die huis om te kyk waar hul kinders speel nie. “Die skuld moet op die raad gepak word.” Inwoners kla ook honde gaan die hokkies binne en skeur die swart sakke oop. Hulle sleep die vullis dan in die strate rond. Gewaar Die inwoners versoek die munisipaliteit nou om óf hekke met slotte daar aan te bring óf om die hokkies heeltemal te verwyder. Anneleen Vorster, munisipale bestuurder van die Prins Albert-distrik, reageer teenoor Son: “Ons stem saam dat die kinders nie in die oorlaaistasies moet speel nie. Dit is ’n stortingsterrein eintlik net vir tuin­vullis, maar die gemeenskap verkies om ook hul huishoudelike vullis daar te stort. “Ons het ’n weeklikse diens vir huishoudelike vullis. As mense kinders daar gewaar, moet hulle dit by die munisipaliteit aanmeld. “Die wetstoepassers is opdrag gegee om ’n hernude bewusmakingsveldtog te loods om ouers te herinner aan die gevare verbonde aan kinders wat in die oorlaai­stasies speel.”