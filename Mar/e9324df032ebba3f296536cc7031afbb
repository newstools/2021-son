DIE skorsing vir drie weke van die Brumbies-kaptein, Allan Alaalatoa, dreig om die verdedigende Superrugby AU-kampioen se seisoen lelik deurmekaar te krap. Soos sake tans staan, gaan Alaalatoa dié naweek se groot wedstryd teen die Queensland Reds misloop. Albei spanne is onoorwonne in vanjaar se kompetisie en om vir ekstra wedywering te sorg, het die spanne mekaar in verlede seisoen se eindstryd gepak. Alaalatoa is die afgelope naweek in die Brumbies se wedstryd teen die Rebels met ’n rooikaart van die veld gestuur. Hy is kort ná die rustyd gepos toe hy gevaarlik kontak gemaak het met die kop en nek van die Rebels-stut Pone Fa’amausili. Alaalatoa was aanvanklik vir ses weke geskors, maar dit is tot drie weke verminder nadat hy skuldig gepleit het. Die Western Force-haker Andrew Ready is ook vir drie weke geskors nadat hy vir presies dieselfde oortreding as Alaalatoa in sy span se wedstryd teen die Waratahs van die veld gestuur is. Ready het ook skuld erken om sy straf tot drie weke te verminder. Die Force het ten spyte van Ready se afstuur die Tahs geklop. Dit is die span van Perth se eerste sege in vanjaar se kompetisie. Dit is ook sy eerste oorwinning sedert 2017 nadat hy in verlede jaar se kompetisie toelating verkry het om weer deel te neem.