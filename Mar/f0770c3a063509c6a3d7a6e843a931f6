ASHLEY Smith het die eerste Westelike Provinsie-atleet sedert 1997 geword wat daarin slaag om die myl in onder 4 minute af te lê. Die 25-jarige boorling van Mitchells Plain het vandeesweek die droommyl by die Endurocad Athletics Academy-uitnodigingbyeenkoms in die Coetzenburg-stadion in Stellenbosch gehardloop. Smith het die sogenaamde droommyl in 3 minute 58,63 sekondes afgeblits. Hy sluit hom nou aan by ’n roemryke groep Suid-Afrikaanse atlete. De Villiers Lamprecht (3:59,7) van die Maties het op 13 November 1964 die eerste Suid-Afrikaner geword wat ’n droommyl (1 609 m) in minder as 4 minute kon hardloop. Dit was tien jaar nadat die Britse atleet Roger Bannister die eerste droommyl in die wêreld gehardloop het. In ’n verklaring wat deur sy borg Under Armour uitgereik is, het Smith oor sy merkwaardige prestasie gesê: “Elke middelafstandatleet droom daarvan om in ’n stadium in hul loopbaan ’n Dream Mile te hol. “Hoewel ek verheug is oor die feit dat ek my by die uitgesoekte atlete aangesluit het wat dit kon vermag, het dit my net nog meer honger gemaak om my einddoel te bereik en dit is om vir die volgende Olimpiese Spele te kwalifiseer. Terselfdertyd wil ek ander jong atlete in verskillende gemeenskappe oral in die land aanspoor om hul drome te bereik.” Volgens Smith sal sy drome eers ophou wanneer sy liggaam dit nie meer toelaat nie. Die atleet van UWK is ’n spesialis in die 3 000 m-hindernis. In 2019 het hy ’n bronsmedalje op sy eerste internasionale byeenkoms op die Wêreldstudente-spele in Napels in Italië gewen. Hy het hom net meer as ’n maand gelede by die Under Armour Elite Run Crew aangesluit. Al sy aandag is tans toegespits om aan die Olimpiese Spele deel te neem. Die spele gaan later vanjaar, van Vrydag 23 Julie tot Sondag 8 Augustus, in Tokio plaasvind.