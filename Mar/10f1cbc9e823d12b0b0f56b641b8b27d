DIE CW Music Foundation in Lotusrivier wil die jeug van die strate af hou en jong mense deur musiekopleiding bemagtig. Aan die woord is die musikant Cameron Ward, wat ’n verskil in dié gemeenskap wil maak. Ward sê: “Covid-19 het ons almal hard geslaan en daarom kon ons nie aangaan met musiekklasse nie. “Baie van ons leerders kom uit moeilike omstandighede, maar musiek het ’n manier om innerlike genesing te bring en daar is altyd hoop as ons bymekaar staan en hande vat.” Hy vertel hulle bied klasse by die Primêre Skool Hyde Park in Fairways aan. “Maar ons fondse is maar bitter skraps. “Baie van die leerders het dit nie breed nie en ons sal enige finansiële hulp diep waardeer om hul talent verder te help bevorder.” Beroep Ward sê hy het die gemeenskap se hulp nodig om die musiekklasse te volhou. “Daarom wil ons graag ’n beroep doen op die gemeenskap om ons te help met nodige fondse om ons in staat te stel om voort te gaan met die musieklesse. “Die jeug is die toekoms van môre. Kom laat ons hulle toerus om ook eendag op die wêreldverhoog te kan optree.”