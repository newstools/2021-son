JAKE White verwag dat die Stormers vanaand 19:00 met ’n geweldige aanslag gaan kom om die Bulls se trotse rekord op Loftus Versfeld in Pretoria te bederf. Wat sake nog méér interessant gaan maak, is dat die Bulls aangevoer gaan word deur die gebore Kapenaar Nizaam Carr (29), wat die Stormers ’n volle 97 keer in sy loopbaan verteenwoordig het. Daarteenoor maak Carr se eweknie, Salmaan Moerat (22), sy buiging as kaptein vir die Kaapse franchise. Die Bulls se direkteur van rugby het gister in ’n aanlyn konferensie gesê al is dit ’n vriendskaplike wedstryd in die voorbereidingsreeks, beskou hy dit steeds as ’n tradisionele Noord-Suid-derby. “Daai dinamika in Suid-Afrikaanse rugby gaan nooit verander nie. Ons kan dit beslis nie afmaak as ’n klein game nie. Almal weet dis Noord teen Suid en dis wat belangrik is om Suid-Afrikaanse rugby sterk te hou. “Die Stormers het ’n redelike goeie span gekies. “Ek weet hulle het nie almal (hul Springbokke) ingesluit nie, maar ek verwag dat hulle steeds goed gaan wees. “Ons het ’n trotse rekord hier. Ons het nog nie hier verloor nie en sal net moet seker maak dat ons dit so hou en sake vir hulle so moeilik as moontlik maak om op Loftus te wen.” Die Stormers het ’n jong, onervare voorry in Sazi Sandi, Chad Solomon en Leon Lyons gekies terwyl die Bulls se White die gesoute Springbok-vaskopstut Trevor Nyakane saam met Joe van Zyl en Gerhard Steenekamp in sy voorry het. “Hul voorry is dalk meer ervare as die een wat ek gekies het,” het White aan Son gesê. “Ek het gelees dat hulle die skrum anders wil aanwend pleks van net (soos voorheen) vir strafskoppe speel. “Ons het dit die laaste paar weke gesien. Ek verwag dat hul youngsters ’n punt sal wil bewys, veral omdat hulle nog geen game time gekry het nie. Manne soos Frans Malherbe en Steven Kitshoff het in die laaste ses maande in bykans ál hul games gespeel. “Al is hulle young­sters, verwag ek hul voorry gaan baie energie bring, veral omdat hulle ’n punt sal wil bewys,” het White laat hoor. Stormers – Damian Willemse, Edwill van der Merwe, Ruhan Nel, Rikus Pretorius, Leolin Zas, Kade Wolhuter, Paul de Wet, Juarno Augustus, Ernst van Rhyn, Marcel Theunissen, David Meihuizen, Salmaan Moerat (k), Sazi Sandi, Chad Solomon, Leon Lyons. BANK: Scarra Ntubeni, Ali Vermaak, Neethling Fouché, JD Schickerling, Johan du Toit, Evan Roos,Herschel Jantjies, Tim Swiel, Chris Schreuder, Cornel Smit. Bulls – Richard Kriel, Madosh Tambwe, Stedman Gans, Cornal Hendricks, Marco Jansen van Vuren, Chris Smith, Zak Burger, Nizaam Carr (k), Werner Gouws, Marco van Staden, Ruan Nortjé, Janko Swanepoel, Trevor Nyakane, Joe van Zyl, Gerhard Steene­kamp. BANK: Johan Grobbelaar, Jan-Hendrik Wessels, Jacques van Rooyen, Jan Uys, Tim Agaba, Keagan Johannes, Morné Steyn, Diego Appollis, Nolan Pienaar, Raynard Roets, Marnus Potgieter.