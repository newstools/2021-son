“HULLE dink mos f*kk*l van ons nie.” So sê Denvoria van Oort, ’n inwoner van Morning­star, Durbanville, nadat die polisie en law enforcement blykbaar met traangas en rubberkoeëls op hulle losgebrand het. By Son se aankoms gisteroggend op die toneel was talle inwoners se oë nog bloedrooi nadat hulle aan traangas blootgestel was. Van Oort sê dinge het handuit geruk nadat ’n verteenwoordiger van die Stad Kaapstad ná Woensdag se oproerigheid by die Morningstar-behuisingsprojek vir hulle gesê het hy gaan almal interview wat nog huise moet kry. “Hy het dan net twee mense ge-interview en toe begin hy name noem van ’n lys af van mense wat moet intrek. Daar is 30 mense op daai lys wat van rural areas af kom. “Toe het mense teen die hek gestoot en dis toe dat daar van die polisie en law enforcement se kant af geskiet is. Die mense het toe begin klippe gooi,” vertel sy. Van Oort sê daar is baie onregverdigheid met die behuisingsprojek en niemand is gelukkig oor hoe dinge nou verloop nie. Kwaad “Hulle maak nes hulle wil met ons en dit werk mos nie so nie. Die huise is óns reg, nie ander mense s’n nie. “Ons het dan die saak in die hof gewen dat dit ons huise is, so wie de f*k dink hulle is hulle?” vra sy kwaad. Van Oort sê hulle kry elke week mixed messages. “Ons hoor Morningstar se mense trek in next week, dan kom next week en dan is dit net mense van rural areas wat intrek. Nou vir wie dink hulle vat hulle vir ’n gat?” vra sy. Aldora du Plooy, wat Woensdag ook haar stem dik gemaak het, is gister met ’n rubberkoeël op haar knie raakgeskiet. “Ek het by die gangetjie voor my deur gesit toe ek hoor hulle skiet. Toe ek ingaan, besef ek ek is geskiet,” sê sy. Du Plooy sê hulle het traangas ook geskiet. “Dink hulle ek is ’n stuk gemors? Ek het hulle nie gepla nie. Hoekom target hulle my?” Die gemeenskap sê hulle soek antwoorde oor wanneer hulle by hul huise kan intrek. Die Stad het teen druktyd nog nie op Son se navrae oor die plofbare situasie in Morningstar gereageer nie. Kapt. FC van Wyk, polisiewoordvoerder, sê die polisie moes tussenbeide tree om die crowd uiteen te kry, maar hy sê dit was eers nadat die cops met klippe bestook is. ’n Klag van openbare geweld word ondersoek, maar geen arrestasies is uitgevoer nie.