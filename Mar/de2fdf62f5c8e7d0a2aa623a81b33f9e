UITEINDELIK kry ons die kans om Sanelisiwe Twisha, aka Moonchild Sanelly, te leer ken buite haar mal, kreatiewe kunsvlyt. Die musikant het onlangs op Twitter die debuut van haar televisie-show, Woza, op MTV Base Africa aangekondig. “Wat gaan jy op 15 Maart doen? #Woza is dan op @MTVBaseAfrica, waarjy my beter sal leer ken. Ek is so dankbaar en kan nie wag om myself in diepte met julle te deel nie. Dit gaan lekker wees. #MTVMoonchild #Woza.” “Al is ek baie lief vir twerk en al is ek dramaties op die verhoog, is daar meer aan my. “Mense sal regtig sien dat ek baie hard werk om die geleenthede te kry wat ek het,” vertel sy aan Daily Sun. “Hulle sal ’n kant van my sien wat ek selde in die sosiale media wys. Hulle sal my gesin, kinders én girlfriend ontmoet.” Sy het ook opgemerk dat haar show die belangrikheid van liggaamspositiwiteit sal aanroer en die stigma rondom hierdie kwessie sal pak. “Mense sal leer oor liggaamspositiwiteit en die konsep van jou liggaam, waaroor ek altyd sterk praat.” Samewerking met Gorillaz en Diplo en ’n verskyning in Beyoncé se spin-off-kompilasie The Lion King: The Gift maak dit baie duidelik dat ons Suid-Afrikaanse popster groot moves maak. Dít is maar net een van vele redes waarom ons haar moet dophou. “Ek breek altyd grense en die journey was ongelooflik,” laat hoor sy. “Die een ding waarna ek nou uitsien, is om binnekort deel te neem aan die Grammy-toekennings.” Wie weet? Dalk kry sy binnekort die Grammy-toekenning wat sy regtig verdien.