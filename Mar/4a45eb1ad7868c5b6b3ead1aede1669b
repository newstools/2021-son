’N KABELDIEF het Saterdag lelik sy agterent gesien toe hy treinkabels probeer steel het. Die 39-jarige man en sy tjommie het omstreeks 13:30 oorhoofse treinkabels by die Kapteinsklip-treinstasie in Mitchells Plain probeer steel. Van die mans het teen die paal opgeklim en probeer om van die kabels af te sny. Een van die elektriese koperdrade het op een van hulle geval en dié het doodgeskok. Sy tjom het weggehol toe hy sien wat met sy vriend gebeur. Dis nie die eerste keer dat diewe kabels daar probeer steel nie. Die treinlyn is nou al langer as ’n jaar verlate. Inwoners het selfs al shacks op die spoorlyn opgerig. Die sentrale lyn tussen die Kapteinsklip- en Chris Hani-stasie is al ’n paar jaar weens kabeldiefstal gesluit. Nou ry die treine net tot by Langa. Hervat Angus McKenzie, lid van die vervoerportefeuljekomitee, sê: “Die probleem sal net opgelos word as Prasa die sentrale lyn regmaak en sekerheidsmaatreëls in plek stel. Die verkoop van gesteelde koperkabels is ’n winsgewende mark en vele het al hul lewe verloor.” Volgens Riana Scott, woordvoerder van Prasa, het die treindienste tussen Kaapstad en Langa hervat, maar die treine ry nie tussen Chris Hani en Kapteinsklip nie omdat die infrastruktuur vernietig is. Volgens kapt. FC van Wyk, polisiewoordvoerder, is ’n geregtelike­ doodsondersoek geopen.