DIE Educators Union of South Africa (Eusa) in die Wes-Kaap sê hy is bekommerd die derde golf Covid-19-infeksies kan vanuit die skole ontstaan. André de Bruyn, Eusa-hoof in die provinsie, sê al hoe meer stories kom aan die lig van skole wat direk geraak word deur Covid 19-infeksies. ’n Bekommerde De Bruyn sê: “Social distancing is by die venster uit en kinders kan nie die vooraf bepaalde spasies handhaaf nie. “Kinders handhaaf oor die algemeen nie afstand tussen hulle nie. Daar heers ook ’n tekort aan PPE by skole en baie skole beskik eenvoudig nie oor die finansies om dit aan te koop nie.” Volgens De Bruyn word onderwysers met onderliggende siektes ook gedurig aan oorvol klasse blootgestel. “Die buite-gedrag van hoërskool­leerders is ook baie kommerwekkend. Tavernes, drinkplekke, dansplekke, sosiale groeperings en die absolute breek van Covid-protokolle is aan die orde van die dag. “Hierdie leerders kom op ’n daaglikse basis in die skole en omdat hulle draers kan wees en dit dalk nie wys nie, is dit lewensgevaarlik vir almal by skole,” meen De Bruyn. Hy sê hulle weet van ’n skool wat ook byvoorbeeld vir ’n week lank nie leerders se temperature gescan het nie. “Toe ’n ouer by die distrikskantoor gaan navraag doen, toe word daar vinnig gescan. “Watter ander riskante goed gaan nie nog aan nie? “Daar is geen waarborge nie, al probeer hierdie skole hoe hard om mense te oortuig hulle kom protokolle na. Die risiko is te groot. “Skole wat nie die protokolle nakom nie, kom ook niks oor nie. “Is hierdie skole dan verhewe bo die reg? Wat maak hulle dan so spesiaal?” wil De Bruyn weet. Bronagh Hammond, ’n woordvoerder van die Wes-Kaapse onderwysdepartement (WKOD), sê baie skole in die provinsie het wegbeweeg van die verspreide benadering en gebruik hul 100%-kapasiteit. Geaffekteer Sy sê: “Daar was geen toename in besmetting as gevolg van dié 100%-kapasiteit nie. Die aanname dat dit die rede vir Covid-gevalle by skole is, is sonder meriete of bewyse. “Wat duidelik is, is dat daar ’n toename in gevalle in die Kaapse Wynland-distrik is, soos aangedui deur die gesondheidsowerhede. “Onderwysers en leerders in daardie area sal gevolglik geaffekteer word.” Volgens Hammond is skole van die nodige PPE voorsien en die WKOD sal voortgaan om toe te sien dat die nodige protokolle gehandhaaf word.