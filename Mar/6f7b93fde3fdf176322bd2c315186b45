GEORGE Bridge, vleuel van die All Blacks en Cru­saders, is beskikbaar om in Sondag se groot Superrugby Aotearoa-kragmeting met die Blues op Eden Park uit te draf. Die 25-jarige, wat sedert 2018 in 10 toetse vir Nieu-Seeland gespeel het, kon weens ’n borsbesering nog nie vanjaar speel nie. Die spoedvraat het egter nou ten volle van sy besering herstel en is beskikbaar vir die Sondag se game teen die Blues. Hy sal egter tot ná die span se loslootjie moet wag voordat hy sy eerste verskyning van die seisoen sal kan maak. Die sterk vleuel kan dalk sy terugkeer tot aksie via die ontwikkelingspan maak. Die gesukkel met die geskeurde borsspier het hom die afgelope vyf maande op die kantlyn gehou. Bridge het die besering opgedoen tydens ’n oefensessie met die All Blacks in Oktober. Andrew Goodman, een van die Crusaders se hulpafrigters, het bevestig dat Bridge weer voluit oefen. “Hy het tot dusver regtig goed gevaar en die laaste paar weke hard geoefen. Hy is beskikbaar. Ons kan hom dalk in die game of in die ontwikkelingspan ’n paar minute speelkans gee. “Hy sal beslis nie 80 minute kan speel nie. Hy sal seker graag 80 wíl speel, want hy is fiks en gereed om te speel,” het Goodman laat hoor. Scott Robertson, hoofafrigter van die Crusaders, gaan môre sy span aankondig vir die langverwagte kragmeting met die Blues. Robertson sal weet dat dit nie nodig is om Bridge terug te haas in sy beginspan nie. Leicester Fainga’anuku handhaaf tans ’n uistekende peil op linkervleuel. Beste Bridge se sterk punt is sy vaardigheid onder die hoë bal. Hy word ook as een van die beste verdedigers op die vleuel in Nieu-Seeland beskou.