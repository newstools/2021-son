VAN kleins af is Wayne Mansfield (35) besig om homself te upskill en besigheid te dryf. Dié boorling van Pniël het op laerskool al met vrugte begin smous. Hy het daai tyd net R60 per dag verdien, maar dit was die begin van groot dinge vir hom. “Ek dink ek was in standerd 2 (deesdae graad 4) toe ek met vrugte begin smous. Dit was vir my lekker om geld te verdien en my ouers te help,” vertel die trotse kommersiële boer. “My inkomste per dag was so R60, maar ek was maar ’n laitie en dit het vir my baie beteken om geld vir ons familie te maak.” Mansfield was in Pniël op laerskool, waarna hy uit die Hoërskool Kylemore gematrikuleer het. Geleen Ná skool was hy ses maande by sy oom se vrugteverkoopbesigheid betrokke. Daarna het sy pa hom sy Nissan 1400 Champ-bakkie geleen om te gebruik om vir homself te smous. Hier het alles vir Mansfield begin. Die lang trek Epping-mark toe uit Stellenbosch was die moeite werd en dit was sulke challenges en hardships wat hom tot op hede ’n baie suksesvolle suurlemoenboer gemaak het. “Charles Back van Fairview Boerdery het my toe gehelp in die eerste paar jaar van my boerdery. Hy het alle kostes behalwe my eie salaris gedek en dit beskryf as ’n interest-free loan.” Mansfield het toe naweke as waiter gewerk om geld in te bring vir die huis. Sy deursettingsvermoë het daartoe gelei dat hy tot barman gepromote is. Uitgevoer In 2015 stig hy toe Fruitfield Farming. Deesdae word ’n volle 90% van sy sitrusproduksie na lande in Asië, Europa en die Midde-Ooste uitgevoer. Die ander verkoop hy aan sapfabrieke en ’n gedeelte daarvan steeds aan die Epping Mark. Jy kan Donderdag van 18:00 op People’s Weather (DStv-kanaal 180 en OpenView 115) Mansfield se inspirerende verhaal kyk. Hy word saam met tien ander kommersiële boere in ’n show van 10 episodes, For the Love Of the Land, gefeature. Die show word deur foodformzansi.co.za se mede-stigter, Ivor Price, en die veteraanboer Piet Potgieter aangebied.