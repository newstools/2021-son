DIE voorbereidingsreeks is dalk nie die Superrugby-reeks nie, maar die doel daarvan is juis om die Suid-Afrikaanse franchises voor te berei vir die op­komende Rainbow Cup. Die Stormers kan dus in hul noppies wees met die wyse hoe hulle veral hul diepte in sekere posisies kon toets. Spelers soos Abner van Reenen, Marcel Theunissen, Evan Roos en Nama Xaba is dalk nog nie huishoudelike name in SA rugby nie, maar hulle het almal die laaste paar weke kans gehad om hul staal te toon. Blitsig Die losvoorspelers Xaba en Roos (al is hy as leen­speler in die Kaap) kan dalk voortaan as direkte opvolgers vir Siya Kolisi en Juarno Augustus beskou word. Die 21-jarige Theunissen is beslis iemand om vorentoe dop te hou. Hy is blitsig en hoewel hy nie die grootste is nie, kan hy gewis koppe stamp met die voorstes in die land. Van Reenen (22) se ver­toning Saterdag teen die Lions­ het menige kenner laat regop sit. Hy het die wedstryd briljant vir die Kapenaars beheer met sy uitstekende balverspreiding, lynskoppe, besluit­neming en X-faktor. Hy het ook ’n foutlose middag vanaf die skopkegel beleef deur 19 punte van 5 doelskoppe, 2 strafdoele en ’n skepdoel aan te teken. Hy en die hoog aangeskrewe Kade Wolhuter (19) gaan heel waarskynlik voortaan sake om die Stormers se nommer 10-trui uitspook met die besten­dige, maar ouer en minder voortvarende Tim Swiel (27) wat in hul nekke sal blaas. Die Stormers se afrigterskorps sal ook in hul noppies wees met die ontwikkeling van vaste voorspelers soos Neethling Fouché, Lee-Marvin Mazibuko, Sazi Sandi en David Meihuizen. Hul nuwe aanwins, Marvin Orie, het ook blink oomblikke Saterdag tydens sy Stormers-debuut getoon. Sy ervaring en lynstaanspel kan goud werd wees in die Rainbow Cup. John Dobson (hoofafrigter) se span het die laaste paar weke ’n meer aanvallende spelstyl gehandhaaf. Die Stormers verdien ver­melding vir die wyse waarop dié span jongelinge tans slyp vir die groter rugby­verhoog. Hul Rainbow Cup-veldtog skop op 24 April in die Cape Town Stadium teen die Sharks af.