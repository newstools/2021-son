DIE Stormers wil kookwater-rugby speel. Dis nou wanneer Labeeb Levy, huidige afrigter van die Stormers, se span die gedugte Bulls môreaand op Loftus Versfeld in Pretoria die stryd aansê. Levy en die res van die afrigtingspan het besluit om van meet af ’n jong en onervare voorry teen die Bulls los te laat. Die span se meer ervare voorry gaan van die bank aangewend word. Dit is ’n strategie wat Levy hoop vir sy span gaan uitwerk. Hy het gister aan Son oor die spankeuse gesê: “Ons kon vir die obvious keuse gegaan het om ons sterkste en mees ervare voorry te kies. Een van ons doelwitte is om goed te begin en eindig. Deel van die strategie sal dus wees dat hulle (die voorry) van meet af alles sal moet gee, veral met die manier hoe ons graag wil speel. “Ons probeer om die game­ te transformeer en wil nie net ’n span wees wat kan skrum nie. Hulle (die jong voorry) pas in by daai patroon. “Dis nie dat ons wil hê hulle moenie skrum nie. Ons kan hopelik met ’n ander flavour eindig. Gewoonlik begin jy met die grofgeskut en eindig met die vinnige manne. Ons probeer dus om dit om te swaai en die nodige veranderinge op die geskikte tyd in die game aan te bring.” Levy erken die Stormers gaan as underdog na dié een opruk. “Ja, ons is die underdog, maar ons wil graag dinge ’n bietjie anders en outentiek doen. Ons wil Kaapstad weer laat smile. As die span goed speel, is almal happy,” het hy bygevoeg.