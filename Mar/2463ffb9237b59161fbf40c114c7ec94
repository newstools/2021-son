DIE gewilde skoonheid- en modeghoeroe Hannon Bothma is in April terug op kykNET wanneer die 20ste seisoen van Glam Guru begin. Dit is die tweede seisoen van Glam Guru wat tydens die Covid-19-pandemie geskiet is. Inspirasie Hannon vertel hy het hierdie keer die werklike impak ervaar wat die pandemie op gewone mense het. Daarom is die temas en wenke aan deelnemers met dit in gedagte gegee sodat kykers wat in dieselfde bootjie is, daarby sal baat vind. “ ’n Voorbeeld hiervan is in episode ses met Zahraa McDonald wat in ’n voorkomsgroef verval het sedert sy net van die huis moes werk. “Toe sy moes terugkeer kantoor toe, het sy besef sy het onkundig geraak oor hoe om haarself mooi te laat voel,” vertel hy. Volgens hom is daar ook verskeie inspirerende stories van vroue wat moes planne beraam om met hul lewe en loopbaan aan te gaan – Covid-19 en al. “Maar ek het ook die ander kant van die muntstuk gesien van mense wat moedeloos geraak het. “In een van die episodes ontmoet ek vir Erica van der Reede, wat elke oggend met die vrees en onsekerheid wakker geword het of sy teen die einde van die dag nog ’n werk gaan hê of nie.” Toegepas Volgens Hannon gaan kykers in hierdie reeks veral praktiese wenke en raad ontvang met huidige kwessies en uitdagings in gedagte. “Dis ’n program waar kykers vermaak en geïnspireer word. “Terselfdertyd kry hulle wenke wat sommer dadelik toegepas kan word as hulle ’n soortgelyke voorkomsuitdagings het,” sê Hannon. “Wat veral belangrik is, is die feit dat ons steeds nie staatmaak op naalde, messe of mediese prosedures nie. “Dit maak Glam Guru geloofwaardig, want om mooi te lyk is binne die bereik van enige iemand wat die hunkering daarna het om hulself te verbeter.”