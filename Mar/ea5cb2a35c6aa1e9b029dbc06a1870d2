PAARL. – Vandalisme en inbrake by die Hoërskool Charleston Hill beroof die leerders van ’n toekoms. Só vaar die skool se hoof, Edward Claasen, uit oor die euwels wat hulle teister. Hy reik nou uit na die gemeenskap om saam met hulle eienaarskap te neem van die skool. “Die laaste tyd, en veral gedurende die Desembervakansie, het ons taamlik vandalisme en diefstal by die skool ervaar,” vertel Claasen. Hy sê die skool en gemeenskap moet tesame maniere vind om saam te werk om die erg beskadigde skoolgeboue te beskerm. Een van die grootste uitdagings vir die skool is dat daar tans nie ’n heining aan die agterkant van die skoolperseel is nie. Volgens Claasen het boewe ’n groot gedeelte van die draadheining in die Kers­vakansie weggedra. “Ons meld dit gereeld aan, maar dit was vir die skool finansieel onmoontlik om die heining aan die begin van die jaar te vervang om te verseker dat ons leerders en personeel aan die binnekant veilig is. “Ons beleef daagliks ’n veiligheidsrisiko en dit is ongesond vir leer.” Hy benadruk dis ’n stryd om onder sulke omstandighede gehalteopvoeding te probeer lewer. Skoon Claasen sê wat hom diep bekommer, is dat lede van die gemeenskap nie die rol besef wat hulle moet speel in die opvoeding van hul kinders nie. “As ons maniere kan vind om die omgewing waarin ons kinders hulle bevind, netjies en skoon te hou, dan is die skool ten alle tye bereid om daardie ekstra myl te loop. “Dis óns kinders, óns omgewing, óns gemeenskap en ons sal die omstandighede moet verbeter om vorentoe te kan beweeg,” sê hy. Claasen sê in die verlede het hulle met pamflette en briewe uitgegaan in die gemeenskap vir bewusmaking oor die skool. “Ons het dit voor die vakansie gedoen met dié boodskap: ‘Ontferm jou oor die skool en eiendom van die skool omdat dit oor jou kind gaan.’ “Ons het ook vergaderings gehad in die gemeenskap waar ons ’n beroep gedoen het dat lede van die gemeenskap eienaarskap moet neem van ons skool. “Ons gaan nou weer probeer en ons glo ons sal die gemeenskap se samewerking kry,” sê hy. 