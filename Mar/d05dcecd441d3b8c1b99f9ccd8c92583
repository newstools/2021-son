DIE soektog duur voort na ’n onbekende aantal krokodille wat vroeër die week van ’n teelplaas in Bonnievale ontsnap het. Volgens owerhede moes sewe van die reptiele Donderdagaand van kant gemaak word. Altesaam 27 krokodille is weer gevang terwyl nog 6 opgemerk is, maar nie gevang kon word nie. Cape Nature, ondersteun deur die polisie en ander belanghebbendes, het strikke met kos langs die Breërivier gestel, maar dit help nie veel nie omdat daar ’n oorvloed aan kos beskikbaar is. Die owerhede sê die vol rivier en digte plantegroei aan die rivieroewers maak dit ook moeiliker om die krokodille, wat nagjagters is, weer te vang. Die polisie het ook vier bote en agt polisieduikers beskikbaar gestel om na die reptiele te soek. Dr. Razeena Omar, uitvoerende hoof van Cape Nature, het gesê sy is hartseer oor die uiterste maatreëls wat hierdie operasie nou vereis. Sy het gesê dit bly altyd die plig van eienaars van wildlewe om die permitregulasies streng na te kom. “Cape Nature sal ’n deeglike ondersoek lei om vas te stel of daar ’n oortreding was in die nakoming van die regulasies wat kon lei tot die ontsnapping van hierdie jong krokodille,” het sy gesê. – AlgoaFM