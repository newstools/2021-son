ONS goue seun het Sondagaand geskitter as host van die grootste toekenningsaand in die vermaakbedryf. Suid-Afrikaners se harte het geswel van trots toe hulle sien hoe goed die Suid-Afrikaanse komediant Trevor Noah­ hom van sy taak as aanbieder van die 63ste Grammy-toekennings kwyt. Reg van die begin af het die host van The Daily Show sy gehoor se aandag gehad toe hy in sy openingsrede praat van hoe ’n moeilike jaar 2020 was. Hy het selfs ’n grap gemaak oor die koninklikes toe hy sê dat die spanning in die vertrek waar die benoemdes is, net so dik is as by ’n familiereünie in Buckingham-paleis. Lof Trevor, wat ook ’n groot fan van Beyoncé is, het die eer gehad om haar mee te deel sy’s die vroulike kunstenaar wat tot dusver die meeste Grammys in die geskiedenis ingesamel het toe sy en Megan Thee Stallion die Grammy ontvang het vir die beste rap song. Die uitgesproke en eerlike vrou van John Legend, Chrissy Teigen, en die uitsoekerige talk show host Wendy Williams het ook groot lof gehad vir onse goue seun. Chrissy het tydens die uitsending van die Grammys getwiet: “Lol @TrevorNoah is f*kk*n amazing.” Wendy het op haar program The Wendy Williams Show gesê hy het ’n dêm goeie job gedoen. Een Twitter-gebruiker loof Trevor: “Jy het ’n fantastiese job gedoen toe jy die Grammys aangebied het. Dankie vir die pret en die gelag wat jy vanaand gebring het. Sommige van ons het dit regtig nodig gehad.” Ek het so ’n sterk voorgevoel dat onse goue seun weer volgende jaar die Grammys gaan aanbied.