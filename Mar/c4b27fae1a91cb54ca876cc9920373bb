ERIC Bailly het sy manager, Ole Gunnar Solskjær, asook sy Manchester United-spanmaats, verskoning gevra. Dit volg ná Bailly se “oneerbiedige gedrag” toe hy gedrop is vir laas week se Europa League-kwarteindstryd teen AC Milan. Ondanks Bailly se verskoning, het sy agente steeds aangedui dat Bailly nie gelukkig is by Old Trafford nie oor die min speelkans wat hy kry. Tog wil United sy dienste behou en het hom na verneem word meer geld aangebied, maar met Victor Lindelöf nog sterk in die prentjie kan Solskjær hom nie meer speelkans waarborg nie. Die 26-jarige Bailly se kontrak eindig in 2022 en soos dinge tans staan, gaan hy nie ’n nuwe kontrak teken nie. – AP