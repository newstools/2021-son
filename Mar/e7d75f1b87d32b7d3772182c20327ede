MARVIN Hagler, die boks­legende en onbetwiste middelgewigkampioen van 1980 tot 1987, is Saterdag in die ouderdom van 66 jaar oorlede. In ’n berig op die beroemde vegter se Facebook-blad sê sy vrou, Kay G. Hagler, haar man is by hul familietuiste oorlede. “Ek is jammer om ’n baie hartseer aankondiging te maak. Vandag is my geliefde man, Marvelous Marvin, onverwags in sy huis hier in New Hampshire oor­lede,” deel sy. “Ons familie versoek dat ons privaatheid in hierdie moeilike tyd gerespekteer moet word.” “Marvelous” Marvin Hagler het van 1973 tot 1987 geveg en ’n paar epiese vertonings in ’n goue era van die sport gelewer. Hy het geëindig met ’n rekord van 62-3, met twee gelykop gevegte en 52 uitklophoue. Kraghoue Dié suidpoot se beroemdste triomf was ’n geveg in 1985 in Caesars Palace, Las Vegas, teen Thomas “The Hitman” Hearns. Ná ’n eerste ronde gevul met kraghoue waar Hearns ’n gebreekte regterhand opgedoen het, het Hagler vroeg in die tweede ronde ’n sny aan die kop opgedoen. ’n Dokter het Hagler in die derde ronde ondersoek. Die geveg het voortgegaan en Hagler het Hearns met ’n kragtige hou na die planke gestuur. Hagler het die Wêreldboksraad en die Wêreldboksvereniging se middelgewigtitels in 1980 ver­ower. Hy het die kroon 12 keer verdedig. Vanaf 1976 tot 1986 het Hagler met 36 oorwinnings en ’n gelykop uitslag onoorwonne gebly.