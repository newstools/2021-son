DIE polisie in die Oos-Kaap ondersoek ’n moordsaak nadat ’n hawelose man ’n onbekende vrou se lyk by ’n dumping site in Rietkuilweg, in Booysens Park, Gqeberha, gekry het. Speurders van die Bethelsdorp-polisiestasie vra lede van die publiek se help om die vrou se naasbestaandes op te spoor. News24 berig die hawelose het die vrou se half verbrande lyk gekry en toe ’n inwoner ingelig wat vullis gedump het.Kol. Priscilla Naidu, polisiewoordvoerder sê die polisie is onmiddellik ná die grieselige ontdekking ingelig. “Die oorskot was reeds besig om te ontbind. Die polisie vermoed dat die lyk al drie tot vier weke op die dump lê. “Haar kop, arms en rug was bedek met swart roet. Haar swart hare was ook gedeeltelik gebrand. Haar gesig is onherkenbaar. Sy het ’n blou top aangehad.” Naidu voeg by die slagoffer was ’n bruin vrou van tussen 20 en 30 jaar oud. Die vrou het ook ’n tatoeëermerk van ’n blom op haar regterskouer. Enige iemand met inligting kan die Bethelsdorp-polisie bel by 041 404 3004/-5 of ’n e-pos stuur na Bethelsdorp-SAPS@saps.gov.za. – News24 