DIE polisie ondersoek die bewering dat 'n Wes-Randse tienermeisie haar verkragter doodgeskiet het. Kapt. Eddie Boboko, 'n polisiewoordvoerder, sê 'n onbekende man het die 15-jarige meisie Saterdag omstreeks 21:15 na 'n oop stuk veld in Wedela geneem. Dit word beweer die man het toe die meisie beveel om haar uit te trek en het haar toe verkrag. “Terwyl die verdagte besig was om haar te verkrag, het sy teruggeveg en het daarin geslaag om die vuurwapen in die hande te kry en het die verdagte geskiet,” sê Boboko. Die meisie het die vuurwapen laat val en het huis toe gehardloop. Sy het die voorval by haar ma aangemeld. Die polisie is Saterdag gekontak en die meisie het die toneel uitgewys. "Die oorledene is op die toneel gevind en die vuurwapen is vermis. Die polisie het 'n soektog na die vuurwapen gedoen, maar dit is nie tydens die soektog deur die lede van die K9-eenheid gevind nie," sê Boboko. Die meisie gaan berading kry.