INWONERS van die plakkerskamp by Factreton het Sondag water gekry. Dit kom nadat die inwoners gekla het dat die Stad Kaapstad nie meer vir hulle water gee nie en hulle nie lopende water het nie. Kevin Alexander, gemeenskapsleier van Kensington, het die mense jammer gekry en kanne water vir inwoners bymekaar­gemaak. Alexander sê: “Ek het mense in die sosiale media gevra om kanne water vir die mense van die plakkerskamp te bring. Die mense het die kanne water by my huis kom aflewer en ons het die water Sondag aan die mense uitgedeel. “Dit is die tweede keer dat ons water aan die mense uitdeel nadat hulle betoog het oor die gebrek aan lopende water. “Die reaksie van die publiek was so groot dat ons dit nou gereeld kan doen totdat hul waterprobleme met die Stad Kaapstad opgelos is.” Genoeg Volgens ’n gemeenskapswerker, Kevin Inglis, sit die inwoners sonder water nadat die Stad Kaapstad se kontrak verval het met die maatskappy wat water aan die inwoners verskaf het. Hy het by ’n vorige geleentheid beweer die inwoners van die plakkerskamp sit soms dae aaneen sonder water. Inglis sê: “Die trok kom soms en dan het die mense net water vir twee dae, en die water is die meeste van die kere nie genoeg vir al die inwoners nie. “Hier woon ’n klomp ou mense en kinders en weens Covid-19 is dit noodsaaklik om water te hê. “Hoe kan die mense hul hande was as daar nie water is nie? Volgens hom is daar ook nie sanitasiegeriewe by die plakkerskamp nie. “Dit is alles faktore wat kan lei tot siektes. Baie van die kinders hier in die plakkerskamp raak siek.” Volgens Alexander is dit ’n vertrapping van die mense se regte. Hy meen dit is tyd dat die mense opstaan vir hul regte. Alexander sê daar woon ongeveer 300 gesinne in die plakkerskamp. Hy sê die inwoners wag op huise. Volgens hom wag van die inwoners al amper 30 jaar vir huise en hulle was voorheen backyard dwellers. Helen Jacobs, raadslid vir die area, het vantevore bevestig dat die Stad Kaapstad se kontrak geëindig het met die maatskappy wat elke dag water aan die inwoners verskaf het. “Die Stad Kaapstad maak nou van sy eie watertrokke gebruik om vir die mense water aan te ry. “Hulle gaan nie nou elke dag water kry nie, maar elke tweede dag. “Intussen is die Stad Kaapstad besig om na ander reëlings te kyk omdat dit privaat grond is en hulle nie lopende water daar kan aanbring nie.”