DIE mammies huil in Hanover Park. Hulle het gister ’n optog teen die voortslepende bendegeweld in dié voorstad gehou. Dit kom nadat vier mense die afgelope week doodgeskiet en verskeie ander gewond is. ’n Minderjarige skoolseun is gewond en ’n 14-jarige laitie is koelbloedig doodgeskiet. Die jongste skietvoorval het Vrydag omstreeks 20:40 gebeur toe ’n 32-jarige man afgemaai is. Dié skietvoorval het in Johndown Walk gebeur. Die slagoffer, Angelo “Broertjie” Johnson is op die toneel dood. Volgens Kashiefa Mohammed, gemeenskapsleier in Hanover Park, het die skietery gebeur kort nadat die wyksraadslid saam met die metro cops in die area ge­patrolleer het. Avril Andrews van Moms for Justice in Hanover Park sê: “Die optog was ’n sukses. Verskillende organisasies en ook die publiek het aan die optog deelgeneem. Petisies Meer as 70% van die optoggangers was mammies wat al kinders weens die bendegeweld verloor het. “Ons het al so baie petisies oorhandig, maar ons kan nie stilsit en niks doen nie. Ons kinders gaan dood. “Ons het die memorandum aan die nuwe stasiekommissaris van Philippi en ook die hoof van die teenbende-eenheid oorhandig. “Hulle het belowe om Hanover Park ’n veiliger plek te maak. “Ons het die nuwe stasiekommissaris ook gevra om sy huis in orde te kry en ons soek meer sigbare polisiëring in die area.” Volgens kol. Andrè Traut, polisiewoordvoerder, is niemand nog vir die skietvoorval gearresteer nie en die polisie ondersoek die moordsaak.