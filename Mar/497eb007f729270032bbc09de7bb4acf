JOHN Dobson, afrigter van die Stormers, het erken dat die soort rugby wat sy span in die Superrugby Unlocked-kompetisie en in die Currie Cup gespeel het, nie die soort rugby is wat die spelers graag wil speel nie. Die Stormers het oor die naweek in hul nederlaag met 29-34 in hul voorbereidings-kragmeting met die Bulls op Loftus Versfeld in Pretoria gewys dat hulle nie net ’n eendimensionele span is wat op hul sterk skrum alleen staatmaak nie. Al het die Kapenaars in die vorige kompetisies veral in die skrums oorheers en dit as ’n wapen gebruik om die oorhand te kry, was hulle nie altyd suksesvol nie. Dobson het gesê sy span wil graag voortgaan om avontuurlustige rugby te speel wanneer hy Saterdag 17:00 teen die Lions in die Cape Town Stadium te staan kom. “Ja, in die Superrugby Unlocked en Currie Cup ons het beoog om opknappingswerk te doen aan ons skoptaktiek en strategie om vir gebiedsvoordeel te speel, sowel as om voort te bou op ons rolmaalbewegings. Ons het altyd geweet ons gaan die voorbereidingsreeks gebruik om meer aantreklike rugby te speel wat by die Kapenaars se styl pas. “Ons wil steeds op die regte gebiede op die veld speel en ons is besig om dit te sien. “Hopelik kan ons Saterdag nóg daarop voortbou. Gelukkig “Daai soort rugby wat ons voorheen gespeel het, pas nie in met die streek waarvandaan ons kom nie. Om eerlik te wees, dit is ook nie die soort rugby wat die spelers wil speel nie. “Ons moet ook die toestande in gedagte hou wanneer ons byvoorbeeld op ’n Vrydag­aand in die Pro16-reeks in modder teen ’n span soos Connacht (in Ierland) moet speel. “Ek is egter gelukkig met die rigting waarin ons gaan. “Ons gaan voortaan beslis meer van daardie soort rugby speel,” het hy bygevoeg. Die Stormers gaan eers môre­ hul span bekend maak, maar dit lyk asof die Springbok Herschel Jantjies sy terugkeer agter die oond gaan maak. Die spoedvraat Seabelo Senatla gaan ook na verwagting ná ’n besering sy terugkeer op vleuel maak. Dié twee het beslis die vermoë om die nodige vonk en X-faktor agterlangs te verskaf.