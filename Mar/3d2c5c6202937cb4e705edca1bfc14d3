“DIE polisie moet hul werk reg doen, want my broer is nie die enigste beskuldigde in die moordsaak van Faranaaz Mentor nie.” Só het Mercia Henn (37) van die Strand gister gesê. Henn is die suster van Ashwin “Tabakkies” Hammers, wat daarvan verdink word dat hy die moord op Mentor gepleeg het. Steekwonde Die voorval het 26 Februarie in Juriesstraat, Erija­ville, gebeur toe die slagoffer uit ’n brandende wendyhuis gehaal is. Haar hande was agter haar rug vasgemaak en daar was ’n tou om haar nek. Daar was ook verskeie steekwonde aan haar gesig. Die slagoffer was in die wendy saam met twee ander meisies wat daarin geslaag het om weg te kom toe hulle deur die wendy se venster gespring het. Volgens die polisie het die twee meisies ’n onbekende vloeistof ingekry. Die cops wag vir die uitslae van die forensiese toetse om uit te vind wat dit was. Volgens Henn was daar saam met haar broer in die wendy nog twee ander mans wat by die misdaad betrokke was. Sy sê die cops moet hul werk reg doen. Die polisie sê egter wat hulle ondersoek na die moord op Mentor betref, is daar net een verdagte. Henn het ook beswaar gemaak teen die berig in Son Maandag waarin melding gemaak word van Hammers se betrokkenheid by die moord 15 jaar gelede op Monique Martin toe haar moordenaars petrol in haar mond gegooi en haar aan die brand gesteek het. Martin het baie gely en eers dae ná die voorval in die Tygerberg-hospitaal beswyk. Hammers het destyds 18 maande tronkstraf gekry. Borgtog Henn sê egter dit was nie omdat hy die petrol gaan koop het nie, maar omdat hy aan aanranding skuldig bevind is. Hammers sou Vrydag om borgtog aansoek doen, maar hy het sy aansoek laat vaar.