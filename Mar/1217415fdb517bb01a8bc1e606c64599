'N VROU van Motherwell in Nelson Mandelabaai het pas haar tienerdogter gegroet nadat sy uit die werk gekom het, toe sy in haar motor doodgeskiet is. Bulelwa Mene (38) is Woensdag kort voor 17:00 doodgeskiet. Kapt. André Beetge, 'n polisiewoordvoerder, sê aan Algoa FM die polisie vermoed dis 'n teikenmoord. Volgens Beetge het Mene se 15-jarige dogter haar by haar voertuig, 'n grys Volkswagen Jetta, gegroet toe die verdagtes hulle nader en die dogter by die voertuig indwing. "Een van die verdagtes het Mene toe in die kop geskiet, waarna hulle in 'n silwer Toyota Tazz van die toneel af gevlug het," sê Beetge aan die radiostasie. Hy sê die dogter is ongedeerd gelaat en niks is van die slagoffers gesteel nie.