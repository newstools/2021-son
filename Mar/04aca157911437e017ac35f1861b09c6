DIE
Wêreldgesondheidsorganisasie (WHO) waarsku teen ’n derde en selfs vierde golf
van die gevreesde corona-virus. Tedros
Adhanom Ghebreyesus, direkteur-generaal van die WGO, het Vrydag in ’n
Covid-19-inligtingsessie gesê dit is ’n fout om te dink die dalende
sterftesyfers in sommige lande beteken die pandemie is verby. Hy sê
die Verenigde Nasies se gesondheidsagentskap se inisiatief vir wêreldwye
toegang tot Covid-19-entstof (Covax) sal lande met min of geen dosisse van die
entstof teen Covid-19 sy prioriteit maak. “Dit
was ’n belangrike week vir Covax met die eerste inentings wat in Ghana en die
Ivoorkus begin het. Benewens dié twee lande het Covax nou entstowwe aan Angola,
Kambodja, Colombia, die DRK, Gambië, Indië, Kenia, Lesotho, Malawi, Moldawië,
Nigerië, Korea, Senegal, Rwanda, Soedan en Uganda gelewer.” “In
totaal het Covax meer as 20 miljoen dosisse in 20 lande beskikbaar gestel.” Suid-Afrika
se minister van gesondheid, dr. Zweli Mkhize, het ook reeds verlede maand
gewaarsku dat Suid-Afrika en die vasteland hulle moet voorberei op ’n moontlike
derde golf van die virus. Hy sê
die impak van die derde golf sal erger wees. Prof.
Salim Abdool Karim, medevoorsitter van die ministeriële advieskomitee oor
Covid-19, sê die erns van die derde golf hang af van die vermoë van
Suid-Afrikaners om die nakoming van gesondheidsprotokolle te handhaaf. Karim
sê die regering verwag dat ’n derde golf van die virus in Junie of Julie sal
saamval met die wintermaande. – SABC