DIE buitelandse man wat verlede week sy vrou en die ma van sy drie kinders op die M5 naby Ottery doodgesteek het, het Maandag sy eerste hofverskyning gehad. Abdul Salam, ’n Bangla­desjer, het in die Wynberg-landdroshof vir die moord op Michè Samuels verskyn. Volgens Eric Ntabazalila, woordvoerder van die nasionale vervolgingsgesag, het die man nie aangedui dat hy borgtog wil hê nie. “Sy volgende verskyning is op 5 Mei. Die staat moet ’n tolk vir die beskuldigde verskaf.” Samuels was Donderdagoggend omstreeks 10:00 agter die stuur van haar rooi Fiat toe Salam haar na bewering begin lem het. Salam en hul eenjarige meisietjie was in die kar toe hy Samuels veelvuldige kere in die bolyf gesteek het. Samuels is op die toneel dood. Die voorval het tot ’n padongeluk gelei waarby nog ’n voertuig betrokke was, maar niemand anders is in die ongeluk beseer nie.