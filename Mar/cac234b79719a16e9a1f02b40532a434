NÓG ’n jong man is Vrydag in die vroeë oggendure in Mitchells Plain afgemaai. Jason Maits (31) is verskeie kere geskiet. Hy het in ’n plas van sy eie bloed voor sy huis in Pruim­singel, Westridge, gelê en is op die toneel dood. ’n Groep luisgatte het hom na bewering by sy huis gaan soek. Hulle het met hom by sy voordeur gepraat voordat hulle hom geskiet het. Volgens ’n familielid wat anoniem wil bly, was Maits ongetroud en sonder kinders. Volgens ’n betroubare bron was Maits ’n getuie in ’n hofsaak en in ’n beskermingsprogram. Hy het egter uit eie wil die program verlaat. Die verdagtes het ná die moord in ’n motor gespring en weggejaag. Verskeie mense is die afgelope twee weke in Mitchells Plain in voortslepende bendegeweld doodgeskiet en die gebied is tans ’n red zone. Die nasionale polisieminister, Bheki Cele, en die Wes-Kaapse LUR van gemeenskapsveiligheid, Albert Fritz, het die area besoek. Cele het belowe om die weermag in die Wes-Kaap te ontplooi om die bendegeweld te probeer bekamp. Volgens kapt. FC van Wyk, polisiewoordvoerder, ondersoek die polisie die omstandighede rondom die skietvoorval. ’n Moorddossier is geopen. Niemand is in verband met die moord gearresteer nie.