“KINDERS kyk wat hul ouers doen. Hulle is trots op wat hul ouers doen. Daarom is die hof bekommerd oor die beskuldigde se kinders.” Só het streeklanddros Ntsoki Moni dié week gesê toe sy ’n pa van vyf kinders van Dysselsdorp skuldig bevind het aan poging tot moord en aanranding met die opset om ernstig te beseer. Moni het Hendrik Hintza (53) daaraan skuldig bevind dat hy op 22 Augustus 2016 oor ’n hekkie na Cheswayne Jackson (32), sy buurman, gegryp en met ’n mes na hom gesteek het. Hy het Jackson ook op 28 Februarie 2017 met ’n mes in die rug gesteek nadat hy in ’n sloot geval het. Sy’t die pa ’n opgeskorte vonnis asook ’n vyf jaar lange vonnis opgelê. Verwerp Jackson het getuig hul twee kinders het met mekaar baklei en hy wou met Hintza daaroor praat, maar Hintza was nie daarvoor te vinde nie. Hintza het sy buurman se weergawe van die gebeure ontken, asook die getuienis van die twee staatsgetuies, Sylvia Sattel en Jason Gelant, wat sê hulle het gesien hoe hy Jackson jaag. Moni het Hintza se getuienis verwerp en bevind die staat het sy saak bo redelike twyfel bewys. Volgens haar is Hintza aan ernstige misdrywe skuldig bevind en hy toon geen berou nie. Sy’t Hintza op die klag van aanranding tot drie jaar tronkstraf gevonnis wat vir vyf jaar opgeskort is. Op die klag van poging tot moord is hy ingevolge art. 276 (1) (i) tot vyf jaar tronkstraf gevonnis wat beteken hy kan ná die uitdiening van ’n sesde van die vonnis om parool aansoek doen.