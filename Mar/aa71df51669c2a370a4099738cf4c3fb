MET ’n volle twee dae se spel nog ’n sterk moontlikheid sal die Cape Cobras-krieketspan moet raakvat met ’n besluit oor ’n beurtverklaring om die Knights vir ’n tweede keer uit te boul. Die Kapenaars het Woensdag hulself in ’n sterker posisie geplaas om hul heel laaste vierdagwedstryd van die seisoen te wen. Dis danksy briljante kolfwerk deur Pieter Malan (195), Zubayr Hamza (86) en Kyle Verreynne (74) op die tweede dag op Nuweland. Die Cobras spog ná twee dae se spel met ’n voorsprong van 201 lopies nadat hulle die Knights op die eerste dag vir 181 voor die teepouse uitgeboul het. Malan en Hamza, wat al Dinsdagmiddag saam begin kolf het, het ’n massiewe vennootskap van 219 om die tweede paaltjie opgestapel. Hamza is met die Cobras se telling op 230 uit, terwyl die kaptein, Tony de Zorzi (8), Malan nie vir lank geselskap kon hou nie. Verreynne het toe ingestap en op sy goeie peil van die vorige wedstryd teen die Warriors voortgebou. Dié paaltjiewagter het laas week ’n dubbele honderdtal aangeteken en gister weer sprankelend gekolf in ’n onoorwonne vennootskap van 137 lopies saam met Malan. Die vooruitsig vir die Knights om weer Donderdag veldwerk te doen, kon hulle dalk reeds sielkundig en fisiek begin knou het. Maar die Cobras sal hieruit moet munt slaan as hulle al teen etenstyd aan ’n beurtverklaring wil begin dink. Geen reën word vir Donderdag voorspel nie, hoewel daar Vrydag straks ’n 50%-kans vir eendeweer is. Op die Wanderers in Johannesburg is spel in die wedstryd tussen die Lions en Titans vroeg gestaak weens swak lig. Die Titans sit Donderdag hul eerste beurt voort op 169/5 met Aiden Markram (85) en Dayyaan Galiem (7) voor die penne. Hulle is nog 37 lopies agter die Lions se telling van 206.