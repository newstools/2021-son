DIE Suider-Strand-bibioteek in Rusthof het Saterdag in die vroeë oggendure afgebrand. Die biblioteek wat meer as 40 jaar gelede gebou is, was in Laer Gordonsbaai-weg geleë. Dit was ’n uitkoms vir baie leerders en studente wat hul toevlug daarheen geneem het om te gaan studeer of hul werkstukke te voltooi. Die oorsaak van die brand word tans ondersoek. By Son se besoek Saterdagoggend het verskeie omstanders wat naby die biblioteek woon, vertel dat iemand glo ’n fakkel afgeskiet het wat op die biblioteek se dak geland en die brand kon veroorsaak het. Hervat Raadslid Zahid Badroodien, burgemeesterkomiteelid vir gesondheid en gemeenskapsdienste in Kaapstad se stadsraad, sê die oorsaak van die brand is nog onbekend en die polisie ondersoek die saak. Volgens hom is die gebou geheel en al vernietig. Hy sê ook dat die afbrand van die gebou groot ongerief inhou vir gemeenskapslede wat dit daagliks gebruik het. Hulle kyk na alternatiewe om die diens daar te hervat. Baie mense het hulle tot die sosiale media gewend om te vertel wat die biblioteek vir hulle beteken het. Dit is veral oudstudente wat sê hulle voel baie hartseer oor hul ou biblioteek wat nou verwoes is.