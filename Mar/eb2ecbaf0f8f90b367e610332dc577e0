DRIE verdagtes sal binnekort in die hof verskyn nadat hulle gisteroggend by ’n garage in Browns Farms gearresteer is. Lede van die polisie het inligting opgevolg wat hulle ontvang het oor ’n skietery in Sonwabile-weg, Cross­roads. Lede het ’n wit VW Polo opgemerk wat vir hulle verdag voorgekom het. Hulle het die voertuig met insittendes voorgekeer. Die driver het uit die voertuig geklim en hy het gebloei. Uitkyk Kapt. FC van Wyk, ’n polisiewoordvoerder, sê die bebloede man het aan die polisie gesê drie mans in ’n wit Toyota Corolla het hom aangerand. Die bloeiende man is na ’n hospitaal geneem vir behandeling. Van Wyk sê die polisie was toe op die uitkyk vir die Toyota Corolla waarvan die man gepraat het en het dit in Eislebenweg opgemerk. “Hulle het die voertuig gevolg totdat hulle die voertuig by ’n garage in Govan Mbeki-weg in Browns Farms afgetrek het.” Cops het dadelik nadergegaan en in die voertuig opgelet dat ál die insittendes vuur­wapens by hulle gehad het. Twee van die vuurwapens was gelisensieer, maar die derde vuurwapen se lisensie het reeds verval. Die polisie het die drie insittendes gearresteer en aangekla omdat hulle ’n vuurwapen in ’n residensiële gebied afgevuur het en ook omdat hulle in besit was van ’n vuurwapen waarvan die lisensie verval het en vir ammunisie. Die vuurwapens sal vir ballistiese toetse gestuur word. Die verdagtes, onderskeidelik 33, 38 en 41 jaar oud, sal binnekort in die Athlone-hof verskyn.