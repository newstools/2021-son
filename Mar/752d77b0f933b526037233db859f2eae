OUDTSHOORN. – Die spanning oor water loop hoog tussen inwoners van ’n plakkerskamp. Dit is nou al langer as ’n jaar dat 20 families in die Gomoro-plakkerskamp in Bhongolethu bly. Dié inwoners sluip egter steeds na nabygeleë baksteenhuise om water te gaps. Die betrokke gesinne het in 2019 onwettig begin grond beset op die perseel van ’n ou, verlate laerskool. Bestaande inwoners is die hel in oor dié besetters hul water steel. Inwoners beskuldig nou hul plaaslike raadslede daarvan dat hulle nie die situasie ernstig opvat nie. Inwoners van Gomoro wil nou op hul beurt self puttoilette grawe. Probleem ’n Gemeenskapsleier in Gomoro, Kimimi Mthiya, sê hulle benodig dringend water- en toiletgeriewe. Mthiya sê: “Ons benodig die water, want die steel van water skep net spanning tussen die inwoners. Wat toiletgeriewe betref, is dit ook ’n probleem, want wintertye moet mense hul ding in die bosse gaan doen.” Simphiwe Qolweni (38) se shack is enkele meters vanaf ’n straat geleë. Qolweni sê om na mense se huise te sluip om water te gaan tap, skep groot probleme vir hulle. “Dit is ook vernederend om jou ding in die bos te moet doen. Ons sal baie happy wees as die munisipaliteit geriewe vir ons hier kan skep.” ’n Munisipale woordvoerder, Ntobeko Mangqwengqwe, sê hy sal eers inligting by die relevante munisipale departemente moet kry voordat hy kommentaar kan lewer.