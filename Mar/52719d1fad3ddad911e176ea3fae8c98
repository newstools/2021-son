TWEE verdagtes is Saterdag in afsonderlike voorvalle in Gqeberha (voorheen Port Elizabeth) in hegtenis geneem op klagte van die handel in dwelms en die besit van vermoedelik gesteelde eiendom. Kol. Priscilla Naidu, ’n polisiewoordvoerder, sê lede in Kwazakele het met ’n lasbrief ’n huis in Veeplaas deursoek en het op Mandrax, kontant, dagga, kokaïen, tik asook ’n Canon-kamera afgekom. Die beraamde straatwaarde van die dwelms is R20 000. Die 35-jarige verdagte is in hegtenis geneem. Naidu sê nog ’n 65-jarige man is in Lorraine in hegtenis geneem tydens ’n gesamentlike operasie deur die Walmer-polisie, die K9-eenheid en die Lorraine Buurtwag. Sy sê die polisie het tik, mandrax, los dagga en ’n aansienlike hoeveelheid kontant in ’n kas gevind. Daar is ook beslag gelê op twee kragopwekkers, ’n fiets, ’n grasmasjien en gereedskap. Die verdagte sal na verwagting Maandag in die landdroshof in Port Elizabeth verskyn. - AlgoaFM 