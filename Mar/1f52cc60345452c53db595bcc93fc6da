DIE Engelse krieketspan maak hulself weer reg vir ’n kolfblad waar draaiboulwerk die uitkoms van die vierde en laaste toets teen Indië sal bepaal. Die Engelse loop met 1-2 agter in dié reeks in Indië. Die vierde toets begin môre in Ahmedabad. Indië moet dié toets wen of onbeslis laat eindig om vir die eindstryd van die Internasionale Krieketraad se Toetskampioenskapstoernooi te kwalifiseer. Nieu-Seeland se plek in die eindstryd is reeds bespreek. Australië kan nog by die agterdeur inglip as Engeland dié toets kan wen. Engeland se boulafrigter, Jeetan Patel, verwag egter meer spin – iets waarmee die Engelse in die vorige twee toetse gesukkel het. “As ons die loot wen, sal ons ’n manier moet vind om ’n ordentlike telling op die telbord te sit,” sê Patel.