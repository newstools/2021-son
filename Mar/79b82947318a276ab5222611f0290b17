HULDE is dié week gebring aan die ontslape voormalige rugbyadministrateur en onderwyser Norman Langley. Langley is Vrydag in die ouderdom van 86 oorlede. Sy vriende onthou hom as ’n lojale rugbyadministrateur van die Federasie-jare, ’n gemeenskapsmens en ’n vaderfiguur vir ál sy leerders by die Panorama Primêre Skool in Vredenburg. Langley het van 1964 tot 1984 onderwys gegee. “Hy het van 1974 tot 1988 tydens die Junievakansie Federasie-rugbyweke by die SA Kaapse Korps-bataljons in Faure, Philippi en by die Saldanha-vlootbasis aangebied,” vertel Dougie Dyers, voormalige visepresident van die WP Rugbyunie. “Danksy sy passie vir rugby het hy as keurder spelers soos Attie Lategan, Japie Liedeman en Cisco Jooste vir die Proteas gekeur en hulle het groot hoogtes bereik.” Charles Williams, die eerste bruin Junior Springbok, onthou Langley as iemand wat spelers uit die Swartland- en Namakwaland-distrik uitgeken het as keurder om die Proteas se proewe by te woon. Spelers soos Tony Bergh en James Smith van Moorreesburg het danksy Langley hul merk gemaak. “Toe ek in 1976 ’n Protea word, was hy die keurder,” sê Williams. Langley word Vrydag van 11:00 uit die Anglikaanse Kerk St. Monica in Vredenburg begrawe. Hy laat sy kinders, Shawn, Hylton, Rene en Grant, agt kleinkinders en twee agterkleinkinders agter. Net genooides mag die begrafnis bywoon.