“ONS het mos geweet die jong gaan nou weer mal speel.” Só het inwoners van Wellington gister laat hoor by dié landdroshof waar Achmat Darwish vir sy vrou se moord voorgekom het. Achmat (37), ’n Egiptenaar wat na bewering sy vrou, Layla Darwish, in Februarie keelaf gesny het, is gister na die Valkenberg Psigiatriese Hospitaal toe gestuur. Daar sal hy vir 30 dae waargeneem word vir enige geestestoestande en om vas te stel of hy toerekeningsvatbaar is. Son het berig Achmat is op 11 Februarie in Lillianstraat, Wellington, gearresteer nadat Layla se bebloede lyk in hul huis gevind is. Die egpaar se drie maande oue baba was met bloed bevlek toe die polisie haar pa toesluit. Vertrek Layla se ma, Magdalene Prins, het toe aan Son vertel hulle vermoed Layla het die kind vasgehou toe sy so wreedaardig vermoor is. Achmat se tasse het glo ook al gepak en gereed gestaan vir sy vertrek. Gister het ’n handjievol vroue en kollegas van Layla voor die hof betoog teen bail vir Achmat. Die vroue van die plaaslike buurtwag, trauma support centre en mondstukke teen geslags­gebaseerde geweld (GBV) het stem dik gemaak voor die hof. “Ons ondersteun Layla se familie. Ons wil nie hê Achmat moet bail kry nie. Hy moet lewenslange straf kry vir wat hy aan sy vrou gedoen het,” het Melaney Baniakina gesê. Hester van Heerden sê die polisie en die regstelsel moet hul sokkies optrek. “Hulle moet ’n slag weer die mandaat gaan lees. Hulle faal ons. Vroue en kinders ly die meeste daaronder. Daar moet ’n verandering kom.” Toe die vroue hoor Achmat is Valkenberg toe gestuur, was hulle kwaad. “Hulle is lief om mal te speel, maar hy gaan nie hiermee weg kom nie.” Die saak is weer op 16 April in die hof.