DIE kragmeting tussen die Blues en die Crusaders Sondag in Auckland sal ’n bepalende faktor wees in wie vanjaar as die Superrugby Aotearoa-kampioen gekroon gaan word. Die Blues het gister gewys hulle is ernstige aanspraakmakers daarop om dalk die Crusaders as kampioen te onttroon. Die span van Auckland het ’n oortuigende oorwinning van 39-17 op Eden Park oor die Highlanders behaal. Dit was die Blues se tweede agtereenvolgende oorwinning nadat hulle in hul vorige game met 31-16 met die Hurricanes in Wellington afgereken het. Leon MacDonald (afrigter) se span en die Cru­saders is die enigste twee onoorwonne spanne in die kompetisie. Die Crusaders was Saterdag soos gewoonlik op hul stukke toe hulle die Chiefs met dieselfde telling (39-17) in die Orangetheory Stadium in Christchurch geklop het. Scott Robertson (afrigter) se span het die Hurri­canes die vorige week met 33-16 afgestof. Hupstoot Dit was die verdedigende kampioen se derde agtereenvolgende oorwinning nadat hy die Highlanders in die eerste wedstryd van die kompetisie in Dunedin met 26-13 ore aangesit het. Volgens Patrick Tuipu­lotu, kaptein van die Blues, was die oorwinning oor die Highlanders ’n groot hupstoot vir sy span se selfvertroue. “Dit was beslis ’n goeie motivering vir ons om so baie punte op die telbord te kry,” sê hy. Tuipulotu beskou die puik vertoning van sy voorspelers in die vaste fasette as ’n belangrike wapen. Die Blues sal egter op hul beste moet wees wanneer hulle volgende week op Eden Park teen die gedugte Crusaders te staan kom. “Ons kan tevrede wees met ons lynstaanopsies en ons skrum kan ook as ’n wapen gebruik word. “Die Crusaders handhaaf tans ’n uitstekende peil. So, dit gaan beslis ’n groot uitdaging wees.” Die Hurricanes en die Chiefs durf mekaar Saterdag in die ander Aotearoa-kragmeting aan.