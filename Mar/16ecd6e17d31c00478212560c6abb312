JONGELINGE van Oudtshoorn kan nou deelneem aan ’n gratis filmkursus. Die Klein Karoo Nasionale Kunstefees (KKNK), in samewerking met iKasi Creative Media en met die ondersteuning van die Wes-Kaapse departement van kultuursake en sport en die Oudtshoorn-munisipaliteit, bied binnekort in Oudtshoorn ’n gratis inleidingskursus in film en digitale media aan. As jy in Oudtshoorn woon, tussen 18 en 35 jaar oud is, ’n matrieksertifikaat het en nie voltyds werk nie, is jy genooi! Die kursus word van Maandag 19 tot Vrydag 23 April aangebied en beloof om ’n unieke geleentheid te wees vir die suksesvolle kandidate wat ’n basiese begrip van die film- en TV-bedryf wil opdoen. “Dié inleidingskursus is ’n uitsonderlike geleentheid, nie net vir jong Oudtshoorniete om nuwe vaardighede aan te leer nie, maar ons wil ook met die projek persoonlike stories uit die Klein Karoo vertel deur video’s wat met ’n selfoon of tablet opgeneem word,” sê Hugo Theart, artistieke direkteur van die KKNK. Deelnemers sal meer leer oor werkgeleenthede in die bedryf, watter vaardighede hulle nodig het vir ’n suksesvolle loopbaan en hoe ’n filmstel werk. Beperk iKasi Creative Media is die geesteskind van die aktrise Lika Berning. Haar vennoot in dié vaardigheidsprogram is Lamise Inglis, met jare lange opleiding-ondervinding in die bedryf. Diegene wat wil deelneem, kan ’n WhatsApp stuur na 081 219 3526 of gaan na kknk.co.za, klik op projekte en kies “iKasi-kursus”. Die kursus is gratis, maar plek is beperk. Die organiseerders sal suksesvolle aansoekers kontak. Vir enige verdere navrae, kontak Shandré Harris by die KKNK-kantoor by 044 203 8600 of stuur ’n e-pos na shandre@kunste.org.za.