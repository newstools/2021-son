“KEN jou doelwitte en werk daaraan.” Dís die woorde van een van die topmatrieks van 2020. Die jaarlikse matriek-toekenningseremonie is gister vir die eerste keer virtueel gehou. Die event is by die Wes-Kaapse premier, Alan Winde, se huis, Leeuwenhof, gehou. Net 100 mense was daar. Donica Jacobs van die Suid-Skiereiland Hoërskool het agt onderskeidings behaal. Sy is een van verskeie toppresteerders wat die verrigtinge by die huis op YouTube gevolg het. Donica erken 2020 was ’n moeilike jaar as gevolg van die lockdown-regulasies wat leerders gedwing het om meestal van die huis af te leer. Sy sê egter sy het “amazing ondersteuning” van haar familie en die skool ontvang. Sy swot nou toegepaste wetenskap aan die Universiteit van Kaapstad. Druk Sy sê verder: “Dit was regtig ’n groot verandering om byna alles digitaal te doen, maar omdat ek geweet het wat my doelwitte was en daaraan gewerk het, het ek ’n sukses van ’n onmoontlike situasie gemaak. “Ek sal vir vanjaar se matrieks sê: Ken jou doelwitte en werk daaraan.” Die feit dat sy ’n “geestelike mens” is, het haar ook gehelp om met die druk te cope, voeg sy by. “Ek is geestelik en ek het tot God gebid. Die ondersteuning van my familie en my skool het ook gehelp.” Lindiwe Trout-Naidoo, ook van die Hoërskool Suid-Skiereiland, sê sy swot aktuariële wetenskap aan die Universiteit van Kaapstad. Lindiwe het ook agt onderskeidings behaal. “Dit was ’n amazing geleentheid. Ek het gelukkig gevoel om daar (by die seremonie) te wees, want dis net ’n paar mense wat dit kon bywoon.” Volgens haar het sy ’n skedule uitgewerk wat haar gehelp­ het om te cope met die druk daarvan om by die huis te leer. “Ek het baie ondersteuning gehad van my familie en my skool,” sê sy verder. Siphosethu Limane van Hoërskool Sophumelela is die topleerder in die Wes-Kaap in fisiese wetenskap. Hy swot ook aktuariële wetenskap aan die Universiteit van Kaapstad. Debbie Schäfer, Wes-Kaapse minister van onderwys, sê dis baie aangenaam om sommige van die topmatrieks by Winde se woning te hê. “Ons wil die hele klas van 2020 gelukwens, ook hul families en onnies vir hul moed in ’n baie moeilike jaar. “Ek dink in die geheel kan ons baie trots wees op wat ons bereik het.”