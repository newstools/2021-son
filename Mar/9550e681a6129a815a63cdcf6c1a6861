TERWYL Suid-Afrikaanse boks asem ophou vir die grootste grudge fight in jare, het Rowan Campbell en Ryno Liebenberg albei knockout-oorwinnings voorspel vir Sondag se groot geveg by Emperors Palace. Hulle pak mekaar dan om die SA supermiddelgewigtitel, die WBA Pan-Africa- en IBO All-Africa-titel. Albei boksers is oortuig die oorwinning gaan hulle s’n wees. Die onoorwonne Campbell het jeug aan sy kant terwyl Liebenberg al in die skadukant van sy loopbaan staan. ’n Nederlaag vir Campbell sal ’n terugkeer na die tekenbord beteken, terwyl slae vir Liebenberg die einde van ’n lang loopbaan sal beteken. Verskeie SA kenners meen egter Liebenberg het nog genoeg petrol in die tenk vir ’n goeie jaar of twee. Suid-Afrika is oor die jare al bekend vir grudge fights. Dink maar aan Gerrie Coetzee en Kallie Knoetze, Pierre Coetzer en Johnny du Plooy, Charlie Weir en Bushy Bester, Mzonke Fana en Malcolm Klassen, en Sugar Boy Malinga en Sakkie Horn. Sondag se toernooi is een wat geen boksgeesdrifgtige durf misloop nie. Dit gaan ’n riller wees. SuperSport se kanaal Variety 4 sal die aksie vanaf 15:00 tot 19:00 uitsaai.