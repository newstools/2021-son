MET die Nasionale Eerste Liga (NFD) se seisoen wat einde se kant toe staan, kan Cape Town All Stars nie te lank sy wonde lek en in die verlede dwaal nie. Ná Sondag se Nedbank Cup-nederlaag moet die Kaapse span vandag in ’n NFD-wedstryd op Goble Park in Bethlehem teen Free State Stars speel. Stars het Sondag in die Nedbank Cup se kwarteindronde ’n gulde kans verspeel om in dié aanloklike reeks naam te maak deur met 4-5 ná skoppe van die strafdoelmerk teen Pretoria Callies te verloor. ’n Plek in die Nedbank Cup se halfeind sou ’n enorme verskil aan dié klub se bankbalans gemaak het. Die kans om ’n groot Premierliga-klub te pak is ook nou daarmee heen. Callies kry nou die voorreg om in die halfeindronde gasheer te speel vir Chippa United. Die wenner in Orlando Pirates en Mamelodi Sundowns se stryd pak Tshakhuma Tsha Madzivhandila in die ander halfeind. Die manier waarop Stars uitgeval het, sal ’n wrang smaak in die bestuur en spelers se mond laat. Hulle was met die telling op 2-1 op die nippertjie om deur te dring na die laaste vier. Die gelykmaker van Callies se Edwin Sitayitayi kort voor die einde het toe ekstra speeltyd en skoppe van die strafdoelmerk afgedwing. “Daar is nog genoeg wedstryde oor vir ons om ’n goeie lopie bymekaar te sit,” het Calvin Marlin, een van Stars se afrigters, gesê. “Die laaste ding wat jy wil hê, is om betrokke te raak in ’n relegasiegeveg. So, dit help nie ons dwaal in die verlede nie. Ons moet speel wat voor ons is.”