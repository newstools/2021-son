INBRAKE die laaste paar weke by biblioteke van die Stad Kaapstad het tot verliese van meer as R100 000 gelei. Minstens sewe biblioteke is die laaste ruk geteiken en die stadsraad meen die skade kan maande neem om te herstel. Zahid Badroodien, mayco-lid vir gemeenskapsveligheid en gesondheid, sê die volgehoue diefstal en vandalisme is kommerwekkend. "Dit wys misdadigers het geen respek vir hul gemeenskap en munisipale dienste nie," sê Badroodien. Die afdeling vir biblioteek- en inligtingsdienste het dié onlangse voorvalle aangemeld: Delft-Suid-biblioteek:Diewe het burglar bars en naamborde gesteel. Skade is ook aan die buitemure van die fasiliteit aangerig deur mense wat vure teen die gebou gemaak het. Die biblioteek se lugversorgingstelsel, wat binne staalhokke toegemaak is, is ook gesteel. Lwandle-biblioteek:Diewe het by die biblioteek ingebreek en die lugversorgingstelsel se kabels is gesteel. Dit het meer as R20 000 gekos om dit te vervang en te installeer. Macassar-biblioteek:  Die hele heining is gesteel. Die koste van die heining beloop sowat R72 000. Die barbed wire is ook gesteel en die gebou se gutters is beskadig deur mense wat op die dak geklim het. Retreat-biblioteek:By dié biblioteek is laas jaar verskeie kere ingebreek. In een van die voorvalle, op 13 Februarie vanjaar, is 'n sekuriteitswag twee keer gesteek. Die verdagtes het probeer inbreek by sy voertuig wat voor die gebou geparkeer was. Suider-Strand-biblioteek:Die biblioteek het aan die einde van Februarie afgebrand. Die uitbetalings van die versekering het R14,5 miljoen beloop.Op 15 Maart, nadat die gebou reeds afgebrand het, het vyf manlike verdagtes na die fasiliteit gegaan en die sekuriteitsbeamptes ge-gunpoint. Hulle is vir 45 minute as gyselaar in die kombuis gehou. Die verdagtes het 'n yskas en scrap gesteel, asook 'n kraan in die kombuis. Die aanvanklike ondersoek wys dit gaan R4 600 kos om te vervang. Weltevreden-biblioteek:Daar is onlangs by die biblioteek oor ‘n naweek ingebreek toe diewe die burglar bars verwyder, die vensters gebreek en 'n rekenaar ter waarde van R7 000 gesteel het. Wynberg-biblioteek:  Laas week, in twee aparte voorvalle, het diewe toegang deur 'n venster verkry en 'n aantal items gesteel. Badroodien sê daar was gevalle waar biblioteke sonder rede gevandaliseer is en niks gesteel is nie. "Dit maak nie sin om 'n fasiliteit af te breek wat belangrike dienste aan die gemeenskap verskaf nie," sê hy. Hy het buurtwagte en gemeenskappe gevra om op die uitkyk te wees vir verdagte gedrag by gemeenskapsbiblioteke. 'n Beloning van R5 000 word ook aangebied aan enigiemand wat met inligting na vore kom wat tot die suksesvolle arrestasie en vervolging van die skuldiges lei.