’N KONGOLESE man is Donderdag in die Bellville-handelshof skuldig bevind op aanklagte van vervalsing en bedrog wat verband hou met oortredings van die Wet op Geneeshere, Tandartse en Aanvullende Gesondheidsdiensberoepe. Tshikala Lutumba (37) het hom as mediese dokter voorgedoen en in 2017 in die Paarl ’n “spreekkamer”oopgemaak, sê Zinzi Hani, woordvoerder van die Valke. Lutumba het mense R270 per konsultasie gevra. Die Valke het hom gearresteer omdat hy hom as ’n dokter voorgehou het sonder die nodige lisensie of kwalifikasies. Verbeurd Lutumba is vir die vervalsing tot twee jaar huisarres gevonnis en ’n addisionele vyf jaar vir bedrog, wat in sy geheel opgeskort is met die voorwaarde dat hy nie weer so ’n misdryf sal pleeg nie. Die hof het hom meegedeel ’n bedrag van R205 000 wat op 5 Maart in sy besit gevind is, word verbeurd verklaar. Die geld is gevind nadat lede van die taktiese reaksiespan, batebeslagleggingseenheid, en beamptes van die departement landbou, bosbou en visserye ’n operasie uitgevoer het om die onwettige handel in perlemoen te ondersoek.