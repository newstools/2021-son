DIE movie Swirl is ’n liefdesbrief aan hare op die Kaapse Vlakte. Elaine Williams se innerlike GPS is op “kroes-control” ... Gaan sy uiteindelik haar natuurlike self aanvaar? Dít is die groot vraag ter sprake in die nuwe TV-film Swirl, wat Sondag 21 Maart 20:00 op kyk­NET & kie (DStv se kanaal 145) uitgesaai word. Quanita Adams (Sara se Geheim, Arendsvlei) is die skrywer en regisseur van Swirl – ’n eerste vir hierdie veelsydige Suid-Afrikaanse kunstenaar. Loopbaan “Swirl is ’n liefdesbrief aan hare, spesifiek hare op die Kaapse Vlakte. Hoewel dit een jong vrou se storie vertel, is dit regtig ons almal se storie. Dis oor ons oumas, ma’s en dogters. “Dit ondersoek idees rondom ‘goeie hare’ asook om ‘ordentlik’ te lyk,” sê sy. Vanaf ’n jong ouderdom was Elaine gefrustreerd met haar eie hare. Daarom besluit sy om ’n loopbaan daarom te bou om vir andere te doen wat sy vir haarself geleer het – om haar hare te tem! Toe sy uit Raven, die befaamde haarsalon en kollege, geskop word, moet sy elke sent omdraai terwyl sy toekyk hoe haar droom van haar eie haarsalon kortgeknip word. Adams sing ook die temalied, “She’s a Girl”, wat haar vriend dr. Marc Hendricks spesiaal vir haar geskryf het. Lof Die rolverdeling van Swirl sluit in Chanelle Davids, Vinette Ebrahim, Shaleen Surtie-Richards, Ilse Klink, Bianca Flanders, Basil Appollis, Maurice Carpede, Vero­nique Jephtas, Khadija Heeger, Gerwen Simon, Aisha Nel en Celeste Matthews-Wannenburgh. Adams het groot lof vir Amanda Carpede van Cape Town Naturally en bedank haar vir haar raad en ondersteuning. Swirl is deel van kykNET en M-Net televisiefilmprojek en Nagvlug Films is die vervaardiger van dié film.