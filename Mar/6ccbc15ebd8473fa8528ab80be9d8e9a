TALLE mense is die naweek in ongelukke op die land se paaie dood. Die polisie in die Suid-Kaap ondersoek ’n saak van strafbare manslag ná twee mans in ’n gru-ongeluk op die N2 naby Plettenbergbaai omgekom het. Malcolm Pojie, ’n polisiewoordvoerder, sê ’n bakkie met twee insittendes het vanaf Kwanokuthula se kant in die rigting van Plettenbergbaai gery. “Dit het verskeie motors teen hoë spoed verbygesteek. Die bestuurder het beheer verloor en van voor af met ’n ander motor met vier insittendes gebots, waarvan een op slag dood is,” sê hy. Pojie voeg by dat die ander motor aan die brand geslaan het, maar motoriste het daarin geslaag om die passasiers te red wat na die hospitaal geneem is vir behandeling. In Carltonville, Gauteng, het een man noodlottige beserings opgedoen terwyl ’n ander matige beserings opgedoen het ná ’n motor in die vroeë oggendure  op die R501 omgeslaan het. Intussen is vier mense in KwaZulu-Natal in twee afsonderlike ongelukke dood. In Hillcrest, wes van Durban, het twee mense hul lewens verloor in ’n ongeluk waarin ’n taxi betrokke was. Sewe ander passasiers het matige beserings opgedoen en is op die toneel deur paramedici behandel. Twee mense is ook dood in ’n ongeluk op die R66 in Ulundi in die noorde van KwaZulu-Natal. - SABC News 