DIE Suid-Afrikaanse bokser Thabiso Mchunu kom môreaand in Rusland voor sy grootste toets te staan. Hy pak dan die Rus Evgeny Tishchenko om die WBC se silwer-tussengewigtitel. Vir Mchunu is daar baie op die spel, want die wenner van dié kragmeting sal dan teen die WBC-kampioen, Junior Makabu van die Demokratiese Republiek die Kongo, te staan kom. Makabu is geen onbekende in Suid-Afrika nie en het al talle gevegte hier gehad. Mchunu sal dus moet uithaal en wys. Hy sal ervaring aan sy kant hê, want hy het 22 van sy 27 beroepsgevegte gewen, terwyl die Rus ná net 8 gevegte onoorwonne is. Mchunu was egter lanklaas in die kryt. Sy laaste geveg was op 21 Desember 2019 toe hy Denis Lebedev in Rusland om die vakante silwer-titel geklop het. Mchunu sal Tishchenko egter nie kan onderskat nie, want om in jou eerste agt gevegte ses teenstanders uit te slaan, wys dat jy geen paloeka is nie. Die voormalige WBA-supervlieggewigkampioen Hekkie Budler se terugkeer na die kryt ná twee jaar in die wildernis het Saterdag by die inweeg op Secunda doodgeloop toe sy teenstander, Hamidu Kwata van Tanzanië, 3,6 kg té swaar ingeweeg het.