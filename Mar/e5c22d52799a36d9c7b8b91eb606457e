SO TUSSENDEUR al hul TikTok-danse tydens lockdown het die sanger Jason Derulo en sy meisie ’n brood in die oond gesit. Die “Savage Love”-sanger het met ’n video in die sosiale media aangekondig hy en sy liefie, Jena Frumes, verwag hul eersteling saam. In die video stap die amperse ouers op die strand en Jason vryf oor sy meisie se bababoepie. By die video skryf hy: “Ons kan nie méér opgewonde wees oor dié nuwe hoofstuk in ons lewe nie.” Die sanger het voorheen vertel dat hy die mooie Jena in 2020 by die gym ontmoet het. Dit was kort voordat antie Rona haar draai kom gooi het en nou al meer as ’n jaar gebly het. Hulle het toe dadelik begin date en saam in lockdown gegaan.