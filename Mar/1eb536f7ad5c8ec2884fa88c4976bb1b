’N SKITTERENDE kolfvertoning het die nasionale vrouekrieketspan in staat gestel om die eendagreeks teen Indië in Lucknow te beklink. Vyftigtalle deur Lizelle Lee, Laura Wolvaardt, Mignon du Preez en Lara Goodall tesame met ’n bydrae van Marizanne Kapp het Suid-Afrika toegelaat om die wenteiken van 267 met 8 balle oor verby te steek. Dis ook die hoogste suksesvolle jaagtog ooit deur die Vrouteas in internasionale krieket. Lee (69) en Wolvaardt (53) het wéér ’n uitstekende platform vir hul span gelê met ’n openingsvennootskap van 116 in net 23 beurte. Hulle het kort ná mekaar geval, maar Goodall, hoewel sy aanvanklik met haar tydsberekening gesukkel het, en Du Preez het die momentum behou. Weegskaal Hulle het ook ’n honderdlopie-vennootskap (103) om die derde paaltjie aangeteken. Du Preez was die aggressor en haar 61 (55 balle, 8x4 en 1x6) was ’n skitterende poging in die konteks van die wedstryd. Toe Goodall haar voete en tydsberekening vind, het sy ook die grenstou met reëlmaat gevind. Dit was veral haar twee omgekeerde veeghoue in ’n stadium toe die wedstryd nog in die weegskaal was wat die wedstryd in die Vrouteas se guns geswaai het. Du Preez het haar paaltjie in die 45ste beurt verloor. Dit het die tuisspan weer ’n greintjie hoop gegee. Kapp het egter dié hoop soos mis voor die son laat verdwyn deur 22* (3x4) van net 18 balle te moker om haar span oor die lyn te kry. Vroeër het Indië 266/4 in hul 50 beurte aangeteken nadat Wolvaardt hulle ingestuur het. Punam Raut het ’n pragtige, onoorwonne 104* (123 balle, 10x4) aangeteken wat die Indiese beurt geanker het. Sy is goed bygestaan deur Mithali Raj (45) en Harmanpreet Kaur (54). Tumi Sekhukhune (2/63) het die beste boulsyfers behaal. Die laaste wedstryd is Woensdag in Lucknow met die Vrouteas­ wat nou ’n onaantasbare voorsprong van 3-1 geniet.