DIE Springbokke gaan straks later vanjaar op tuisbodem die Britse en Ierse Leeus pak – met die sterk moontlikeid dat daar geen toeskouers in stadions toegelaat sal word nie. Jason Leonard, voorsitter van die Leeus-raad, het in ’n gesamentlike verklaring van die Suid-Afrikaanse Rugbyunie (SA Rugby) aangekondig dat daar ná goed deurdenkde beraadslaging besluit is die toer moet in Suid-Afrika beslis word. “Ons erken daar is nog baie werk wat gedoen moet word om ’n plan as teenvoeter vir Covid-19 te kry en sodoende ’n suksesvolle, veilige toer sonder haakplekke aan te bied. SA Rugby geniet ons volle ondersteuning om só plan te implementeer,” het Leonard gesê. Mark Alexander, president van SA Rugby, het gesê dit is verblydende nuus dat die toer gaan voortgaan, want dit sou die beursie swaar getref het as die Bokke nie teen die Leeus kon speel nie. Volgens hom word daar nog gekyk na hoe ondersteuners toegelaat kan word om wedstryde by te woon. Die moontlikheid is egter sterk dat geen toeskouers wedstryde sal kan kyk nie. “Daar is ernstige geldelike implikasies vir SA Rugby, sou die geleentheid sonder toeskouers plaasvind, en ons kan dit nie ignoreer nie. Ons is vasbeslote vir die beste uitkoms en dat dit vir die beste geleentheid en ervaring vir spelers, ondersteuners en ons kommersiële vennote sal sorg,” het hy gesê. Volgens Alexander word die oorspronklike toerskedule hersien, en as enige veranderinge gemaak word, sal dit so gou moontlik bevestig word. SA Rugby wil ook diegene wat kaartjies gekoop het, die gerusstelling gee dat hulle refund sal word.