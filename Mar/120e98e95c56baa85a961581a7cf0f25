DIE Stormers het Saterdag hul voorbereiding vir die Rainbow Cup met ’n oortuigende oorwinning van 44-12 oor die Lions in die Kaapstad-stadion afgesluit. Die Kapenaars het by tye sprankelende rugby gespeel en is tans ’n baie beter span as die een wat in die Super Rugby Unlocked- en die Curriebeker-toernooi gespeel het. Die skril van die skeidsregter se fluitjie het nog in die spelers se ore gesuis toe Herschel Jantjies (skrumskakel) ná 40 sekondes reeds agter die Lions se doellyn gaan kuier het. Jantjies, Abner van Reenen (losskakel) en Damian Willemse (heelagter) het sake in die eerste helfte  agterlangs gedikteer met die Stormers se skrums en lynstane wat aan dié drietal goeie voorvoet-bal verskaf het. Die tuisspan was ná 20 minute se spel 21-0 voor nadat Seabelo Senatla (linkervleuel) en Jantjies vir die tweede keer agter die doellyn gaan kuier het. Die Gautengers het ná Jantjies se eerste drie vir ’n tyd tent opgeslaan in die Stormers se area, maar kon weens desperate verdediging nie afrond nie. ’n Van Reenen-strafdoel was die enigste ander punte in die eerste helfte. Dawie Snyman, die Stormers se waarnemende afrigter, het ná rustyd sy Springbok-voorrymanne, Steven Kitshoff, Bongi Mbonambi, Frans Malherbe, sowel as die debutant, Marvin Orie, opgestuur. Mbonambi het in die 48ste minuut oorgeduik van ’n rolmaalbeweging nadat Orie sy eerste lynstaanbal in ’n Stormers-trui bemeester het. Die res van die wedstryd was basies ’n getjommel met die Stormers wat al hul spelers speelkans gegee het – sommige uit posisie uit. Ruhan Nel het in dié tydperk ’n drie gedruk, terwyl die Lions se MJ Pelser ook gaan druk het. Van Reenen het ook ’n skepdoel oorgeklits vir ’n persoonlike bydrae van 19 punte. Die besoekers is ook laat in die wedstryd ’n strafdrie toegeken.  STORMERS: drieë: Herschel Jantjies (2), Seabelo Senatla, Bongi Mbonambi, Ruhan Nel; doelskoppe: Abner van Reenen (5); strafdoele: Van Reenen (2), skepdoel: Van Reenen LIONS: drieë: MJ Pelser, strafdrie    