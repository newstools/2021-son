BESTENDIGHEID! Dis wat Liverpool se Jürgen Klopp eis vir wanneer hulle Wolves vandag in die Molineux Stadium pak. Die Reds, wat ’n ongelooflike rekord oor Wolves het, probeer om hul Champions League-kwalifikasie lewend te hou. Die span van Merseyside kon net een van sy vorige sewe wedstryde in die liga wen. Dis ook waarom die kampioen tans agtste is met 43 punte – 8 punte agter Chelsea (51) wat die vierde en laaste Champions League-posisie beklee. Klopp-hulle sal na verwagting voortbou op Woensdag se Cham­pions League-sege oor RB Leipzig om hul plek in die kompetisie se kwarteind te bespreek. Klopp is daarvan oortuig dat sy Reds hul Premierliga-seisoen weer op koers kan kry. “Bestendigheid in die manier hoe ons vertoon; bestendigheid in die manier hoe ons defend ... “Dít sal help as ons vroegtydig reeds een voet in die wedstryd het, as jy weet wat ek bedoel,” het Klopp verduidelik. Liverpool se Duitse baas sal ook waarskynlik weer sy Brasiliaanse speler Fabinho in die nr. 6-trui in die middelveld inspan. Fabinho, wat die laaste tyd diens doen op centre-back in Virgil van Dijk se afwesigheid, was ongelooflik teen Leipzig. Hy het sake in die middelveld heel goed gedikteer vir hul sege van 2-0 (4-0) oor die span van Duitsland in ’n Champions League uitklopstryd. Geskimp Sy man of the match-vertoning het Liverpool weer soos sy ou self laat lyk wat sy aanvallende, defensiewe bewegings en identiteit betref. Klopp het geskimp dat hy Fabinho weer in sy normale posisie teen Wolves kan laat speel omdat sy span dan beter speel. “Fabinho help almal op die veld in albei rigtings wanneer hy in sy normale posisie speel,” het Klopp gesê. “Hy maak dinge ook makliker vir Thiago.” – AP