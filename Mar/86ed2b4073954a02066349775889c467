MOSSELBAAI. – ’n Oog vir ’n ... wieldop? ’n Jong man (19) het sy oog buite ’n kuierplek verloor nadat hy na bewering Sondagaand op heterdaad betrap is waar hy geparkeerde karre se wieldoppe steel. Kuiergaste het op die tiener afgekom en hom toe met bierbottels en hul vuiste bygedam. Hulle het die vermeende dief glo ook vol drank gegooi. Ooggetuies vertel die slagoffer het eers ’n paar doppe in die kuierplek gedrink voordat hy na buite gegaan het om die beweerde misdaad te pleeg. Mangaliso Nxube (26), ’n inwoner, sê druggies teiken deesdae geparkeerde karre voor kuierplekke. Vergeet ’n Swart sak met talle wieldoppe is glo by die vermeende dief gevind. Nico Jalamba, ’n regular daar, sê dié vermeende dief is nie die eerste een wat daar sy moses teëkom nie. Jalamba sê: “Tikkoppe kom hier om te steel terwyl mense kuier. Mense kom hierheen om af te koel en van hul worries te vergeet. “Hulle is gatvol vir diewe wat hul karre teiken.” Sizwe Nkomonde patrolleer in die gemeenskap en sê hulle het te min patrollies om dié tipe diefstal hok te slaan. Hy sê: “Ja, dis ’n groot probleem, maar nie ’n rede om die wet in eie hande te neem nie. Ons sal met die ouers praat en voorstel hulle lê ’n klag sodra hul seun uit die hospitaal kom.”