JAKE White glo die Rainbow Cup-kompetisie gaan nie vir Suid-Afrikaanse spanne maklik wees nie. Die bepalings wys dat die SA spanne drie plaaslike derby-games gaan speel voor die oorsese been. Sommige spanne sal dus vyf van hul ses stryde weg van die huis speel. Die Bulls gaan die Lions in hul eerste game op 24 April op Loftus Versfeld in Pretoria aandurf. Intussen sal die Stormers in die Cape Town Stadium vir die Sharks gasheer speel. Op 1 Mei pak die Stormers die Bulls ook in die Moederstad, met die Sharks en die Lions wat sake in Durban gaan uitspook. ’n Week later (in die derde ronde) gaan die Bulls die Sharks in die Jakarandastad pak, met die Stormers wat Johannesburg toe reis om die Lions aan te durf. Daarna reis ál die SA spanne na Europa, waar hulle teen spanne soos Ulster, Connacht, Leinster en Munster in Ierland gaan speel. In Skotland gaan hulle teen die Glasgow Warriors en Edinburgh te staan kom en in Wallis gaan hulle die Ospreys, Cardiff Blues, Dragons en Scarlets aandurf. In Italië sal hulle sake teen Benetton en Zebre uitspook. Volgens White, Bulls coach, wag hulle nog op die bevestiging van die wegwedstryde. “Dis nie ideaal nie en dit gaan moeilik wees. Ons verstaan wat hulle aan ons voorgestel het, maar dis vir almal dieselfde. “Hulle moet in hul groepe speel. Dis ’n unieke kompetisie omdat daar net ’n eindstryd is,” het die voormalige Bok-breier gesê. “Jy het dus ses wedstryde om in die eindstryd te kom, en drie van die wedstryde is weg. Trouens, sommige spanne in Suid-Afrika gaan vyf wegwedstryde moet speel, wat ongelooflik is. “Dít omdat jy twee Suid-Afrikaanse derbies iewers in die land en dan drie in die buiteland moet gaan speel. “Dis egter ’n wonderlike geleentheid om vir die Pro16 voor te berei. “Ons werk hard daaraan om seker te maak dat ons gereed gaan wees,” het die breier laat hoor.