CONLAN Banies is volgens die Wes-Kaapse onderwysdepartement (WKOD) nooit verhinder om die skool by te woon nie. Millicent Merton, WKOD-woordvoerder, sê Conlan is net gevra om sy hare te sny in ooreenstemming met die skool se gedragskode. Son het vroeër berig oor Conlan (16), wat volgens sy ma, Victoria, onderrig geweier is oor sy hare nie reg gesny was nie. Conlan, van Grabouw, is in sy derde jaar in Worcester se Nuwe Hoop-sentrum. Volgens Victoria was haar seun skaars ’n week by die skool toe hulle hom huis toe stuur – selfs nadat sy aan die skool se versoek voldoen en haar klong se hare gesny het. Vervoer Maar die WKOD sing ’n ander tune en sê Victoria is ingeroep om die skool met Conlan se dissipline te ondersteun. “Wanneer die skoolreëls herhaaldelik oortree word, word die ouers ingeroep. ’n Tyd wat by die ouer pas, kan bepaal word. Die skool sal ook die ouer met vervoer help as dit ’n probleem is,” sê Merton. Sy verduidelik ’n leerder se prestasie moet ’n gedeelde verantwoordelikheid tussen die skool en ouers wees. “Ouers word aangemoedig om seker te maak hul kind se tuiswerk en ál hul opdragte is voltooi. “Ouers word aangeraai om die skool dadelik te kontak as hulle probleme hiermee het of as probleme opduik, sodat regstellende maat­reëls getref kan word.” Maar die ma sê dis nie die probleem nie en die department lieg. “As ek heeltyd oor my kind se gedrag gebel is, sou ek ingegaan het. Ek het sy hare laat reg sny, maar hy is weer huis toe gestuur, so hulle hou mos dan my kind weg van die skool af. “Ek het nog net ’n call oor sy hare gekry en nie enigsins oor dissipline nie.”