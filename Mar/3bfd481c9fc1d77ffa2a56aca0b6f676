DIE skole is aan die gang, al het die nuwe akademiese jaar laat begin. Soos wat die opvoeders hul leerders leer ken, kom hulle ook agter daar is dalk een of meer moeilikheidmakers. Met die werkslading en nog ekstra stres oor Covid-19 is daar maar min tyd om vinnig aan strafmaatreëls te dink. Die ouers het dalk gesê tugtig die kinders maar as hulle stout is ... Dis daai tug wat sommige ook as lyfstraf beskou, waaroor baie mense gemengde gevoelens het. Die amptelike beskrywing van lyfstraf is die doelbewuste toediening van fisieke pyn of ongemak en sielkundige vernedering as reaksie op ongewenste gedrag. Quinton Adams, ’n opvoedkundige sielkundige, sê wanneer ’n kind by ’n skool lyfstraf kry, word dit as onwettig beskou. “Lyfstraf, of dit fisieke geweld of aanranding van watter vorm ook al is, hetsy emosioneel of fisiek, skend die menswaardigheid van die kind wat mishandel word.” Christina Nomdo, die Wes-Kaapse kinderkommissaris, stem saam: “Lyfstraf van kinders is in dié land in alle opsigte onwettig.” Adams verduidelik hoewel daar baie grys areas rondom lyfstraf is, beskou die ower­hede dit maar steeds as ’n oortreding. “Soms sal iemand ’n kind aan die arm gryp en die kind sal voel dis fisieke geweld, en dan word dit ’n twispunt. Beskerm “In sommige van hierdie gevalle voel die onderwyser dalk dit was nie fisieke geweld of aanranding nie.” Nomdo verduidelik: “Die kultuur van geweld in ons samelewing hou verband met kinders se ervaring van geweld by die huis, skool en in hul gemeenskap. Dit lei tot die aanvaarding van geweld as ’n normale lewenswyse.” Sy voeg by die ervaring van geweld by die huis kan ’n kind se gedrag beïnvloed. “Dit skep ’n bose kringloop van geweld en daarom is dit grootmense se plig om kinderregte te bevorder en beskerm. Ons moet maniere ontwikkel waar ons kinders guide om ’n kultuur van wedersydse respek aan te leer en te verstaan.” Al is lyfstraf sedert die laat 1990’s verbied, is daar steeds onderwysers wat dit in die een of ander vorm by sommige skole toepas. Adams voeg by: “Ek dink daar is verskillende redes waarom onderwysers nog lyfstraf gebruik. Sommige is nie opgelei nie en baie is oorwerk en gestres. “Daar is dié wat nie die vermoë het om die situasie behoorlik te hanteer nie.” Verlede week het Son berig oor die Wes-Kaapse onderwysdepartement wat aangekondig het die program van onderwysersassistente kom einde Maart tot ’n einde. Die assistente was nodig om onderwysers te help met hul werkslading soos administratiewe take, klaskamer­bestuur, sportafrigting en kulturele aktiwiteite. Adams sê dis belangrik dat die onderwysdepartement met die program voortgaan. “Dit is nie net in belang van die onderwyser nie, maar ook onderwys in die algemeen.” Onnies het ekstra ondersteuning nodig en die onderwysassistentprogram is ’n uitstekende een, voeg hy by. Adams noem ook ons moet in ag neem dat onderwysers elke dag met kinders van verskillende agtergronde te doen het.