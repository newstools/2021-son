CALITZDORP. – Staats­departemente soos Sassa, binnelandse sake en maatskaplike ontwikkeling kan nie meer dienste aan dié gemeenskap lewer nie. Nadat Son hieroor berig het, is daar vasgestel die vlieg in die salf is die verwaarloosde stadsaal wat voorheen as diens­sentrum deur alle staatsdepartemente gebruik is. Inwoners moet onnodig geld uitgee om óf op Ladi­smith óf Oudtshoorn te gaan aansoek doen vir AllPay, ID’s en maatskaplike dienste. Siphiwo Sonanzi, Sassa se bestuurder van toelae-administrasie, sê hulle het die stadsaal ingevolge gesondheidsprotokolle geassesseer en bevind dis nie geskik nie omdat “vensters stukkend is, daar nie lopende water op die perseel of geen toiletgeriewe vir mans en vroue is nie en deure nie reg oopmaak nie. Besware “Van die 200 rooi stoele wat AllPay geskenk het, is nog net 5 oor. Slegs een tafel is beskikbaar. “Ons het ook ander moontlike venues ondersoek. Totdat die munisipaliteit ’n geskikte fasiliteit beskikbaar stel, kan ons nie dienste lewer nie.” Kurt Booysen van binnelandse sake het dieselfde besware geopper oor waarom daar nie meer dienste gelewer word nie. Dennis Ngonyama van maatskaplike dienste het ook gevra dat die stadsaal tog in gereedheid gebring moet word, dan kan hulle ’n maatskaplike werker aan die dorp toewys. Roland Butler, waar­nemende munisipale bestuurder, het teen druktyd steeds nie op Son se e-pos-navrae gereageer nie.