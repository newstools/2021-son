“DIS net ’n jammerte dat dit my kind se siel gekos het om meer polisiesigbaarheid in ons gemeenskap te kry, want hy was te jonk om so wreed dood te gaan ...” Met dié woorde het Samantha Mitchell, die mamma van die vermoorde 13-jarige Tamir Mitchell, die Wes-Kaapse minister van gemeenskapsveiligheid gegroet. Min. Albert Fritz het gister die families van die skietslagoffers in Beacon Valley, Mitchells­ Plain, besoek om sy meegevoel met hulle te deel. Dis in dié bendegeteisterde gemeenskap waar ses jong seuns en mans Saterdagaand in ’n koeëlreën beland het. Twee van die jongspan is op die toneel in Cadillac- straat oorlede. Die ander vier sterk nog in die hospitaal aan. Fritz sê die skietvoorvalle wat oor die naweek in Mitchells Plain plaasgevind het, is kommerwekkend. “Dit is verskriklik dat ’n kind só moet sterf. “Dit is verskriklik hoe bendegevegte ons kinders raak. “Dis hoekom ons vandag hier is om ons ondersteuning te wys en ons  meegevoel te deel.” Grootkoppe Fritz het ook na die “groot bendebase” verwys wat ’n rol in die skietvoorvalle het en bygevoeg dat dwelms een van die main faktore is. “Daar’s grootkoppe agter dié goed. Dis hulle wat ook moet besef dat ons kinders daaronder ly. “Dis sedert die moord van ’n bendebaas in Kraaifontein dat die opposisie na dié area geskuif het.” Fritz het die gemeenskap verseker dat sy departement saam met die polisie en wetstoepassingsbeamptes werk om permanent druk op die area te sit. “Gekoppel met die ekstra wetstoepassers wat in die gebied ingespan is, werk ons op ’n misdaadvoorkomingsprogram wat ons jongspan van die strate gaan afhaal en hulle meer bewus maak van wat om hulle aangaan.” Fritz sê hoewel Mitchells Plain nie een van die aanvanklike lys van teikengebiede was nie, is die gebied nou een van sy top-prioriteite. “Hier is ’n dringende behoefte en ons gaan saamwerk sodat die gangsters nie meer kan lag nie.”