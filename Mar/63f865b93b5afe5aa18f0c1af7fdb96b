SUNÉ Luus, kaptein van die Suid-Afrikaanse vrouekrieketspan, sê hul toer na Indië is ’n reis na die onbekende. Hilton Moreeng (Protea-afrigter) se span het die afgelope naweek in Indië geland vir ’n toer van vyf eendagwedstryde (ODI’s) en drie T20-wedstryde. Die eerste ODI word Sondag beslis en die laaste T20 vind op 23 Maart plaas. Ál die wedstryde vind in ’n bio-veilige omgewing plaas in Lucknow – ’n stad waar die nasionale vrouespan nog nie voorheen gespeel het. Hulle is tans vir ses dae onder kwarantyn. Dit beteken dat hulle net twee oefensessies sal inkry voor Sondag se eerste wedstryd. Luus lei weer die span terwyl die gereelde kaptein, Dané van Niekerk, steeds beseer is. “Om na Indië te kom is altyd opwindend,” het Luus gesê. “Ons is nooit seker wat ons kan verwag as ons hier aankom nie. “Vir hierdie reis het ons nog nooit op dié veld gespeel nie. Ons weet nie hoe dit lyk of hoe die omstandighede daar uitsien nie. “Ek dink dit sal vir Indië dieselfde wees. “So, ek dink dit gaan ’n goeie stryd wees.” Die feit dat die Vrouteas nou in die bestek van drie maande in twee reekse betrokke is, is ’n baie goeie aanduiding van hoe ernstig KSA die vrouespel deesdae opneem. Voorbereiding “Dit is regtig opwindend om twee toere so vinnig agter mekaar te hê,” laat hoor Luus. “Dit help regtig met ons voorbereiding vir die Wêreldbeker-toernooi volgende jaar en ek dink hoe meer krieket ons nou speel, hoe beter sal dit vir ons in Nieu-Seeland wees. “Ek dink elke stryd wat ons speel, moet ons benut en die geleentheid aangryp. “Ons ??het Marizanne (Kapp), Shabnim (Ismail) en ál die ander. Baie van die spelers is tans ook op peil, wat goed is as jy na Indië gaan. Hopelik is dit ’n goeie toer vir ons.” Die Protea-groep: Suné Luus, Ayabonga Khaka, Shabnim Ismail, Laura Wolvaardt, Trisha Chetty, Sinalo Jafta, Tasmin Britz, Marizanne Kapp, Nondumiso Shangase, Lizelle Lee, Anneke Bosch, Faye Tunnicliffe, Nonkululeko Mlaba, Mignon du Preez, Nadine de Klerk, Lara Goodall, Tumi Sekhukhune.