SEPP Blatter, voormalige president van die Inter­nasionale Sokker­federasie (Fifa), is gister ’n by­komende skorsing vir ses jaar opgelê vir “verskeie oortredings van die etiese kode”. Die voormalige hoof van wêreldwye sokker is reeds besig om ’n skorsing uit te dien wat aan die einde van die jaar klaarmaak. Maar met die bykomende straf sal Blatter eers in 2028 na sokker kan terugkeer. Die 85-jarige Blatter moet ook ’n boete van €1 miljoen (sowat R17,7 miljoen) betaal. Jérôme Valcke, die voormalige sekretaris-generaal, wat ook ’n skorsing uitdien, het dieselfde straf as Blatter gekry nadat hy ook skuldig bevind is aan ’n reeks aanklagte. “Die ondersoek na Blatter en Valcke het verskeie aanklagte gedek, veral met bonusbetalings aan top­bestuursbeamptes vir Fifa-kompetisies, verskillende wysigings en verlengings van dienskontrakte, asook die terugbetaling deur Fifa van privaat regskoste in die geval van mnr. Valcke,” lees ’n verklaring van Fifa. Die skorsing tree eers in werking nadat Blatter en Valcke se huidige skorsing, weens hul skuld aan verskillende korrupsieklagte, verstryk het. – AP