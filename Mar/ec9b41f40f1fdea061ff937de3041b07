STELLENBOSCH FC het sy aanslag op ’n top-agt-posisie weer op koers gekry. Dit volg nadat die span van Matieland ’n indrukwekkende wegsege van 3-1 oor Baroka behaal het. Dié Premierliga-stryd was Woensdag in Polokwane. Steve Barker, coach, se Stellies-troepe moes boonop eers ’n agterstand van 0-1 uitwis om te seëvier. Die terugvegpoging het gevolg nadat Kagiso Monama net voor die halfuurmerk eerste bloed geruik het vir die tuisspan. Twee blitsdoele binne 10 minute deur Stanley Dimgba en Ashley du Preez het die besoekers op die wenpad geplaas. Die besoekers se Phathutshedzo Nange het Stellies se punte verseker toe hy sukses in die doodsnikke behaal het. Dié sege bevorder Barker-hulle tot die negende posisie – en trefafstand van ’n posisie onder die top-agt. Stellies (21 punte) is nou net vier punte agter sy buurspan Cape Town City (25) in die agtste posisie.