HUL dorp raak soos ’n spookdorp soos wat die staatsdepartemente die plek verlaat. Só glo menige inwoner van Calitzdorp nadat verskeie staatsdepartemente se dienste nie meer hier gelewer word nie. Jakob Willemse, ’n gemeenskapsleier, verduidelik: “Eers kon jy hier in die dorp sekere dae aansoek doen vir jou ID. “Jy kon jou foto’s hier neem en dan kom haal jy ’n maand of wat later jou ID hier af. “Nou moet jy R150 vir ’n taxi betaal om die aansoek in óf Ladismith óf Oudtshoorn te gaan afhaal. Só verarm ons mense.” Daantjie Isaacs voeg by: “Doen jy aansoek om AllPay, moet jy eers R200 hê vir ’n kar se huur. Sakies “Kom jy in Ladismith, dan kry jy net ’n datum. R200 in die water. Dis geld wat jy moes léén om daar te kom. “Eers kon jy sommer hier in die dorp by die stadsaal ál jou sakies afhandel. Het jy nog ’n dokument gekort, kon jy gou huis toe stap en dit gaan haal. “Maar nou kos dit geld, geld wat jy nie het nie.” Mense wat aansoek doen om disability, moet ook nou Ladi­smith toe om ’n dokter te sien. “Dan wag jy heeldag en jy het nie eens kos nie. ’n Mens gaan nog sterf van die honger daar,” het ’n vrou genoem. Talle staatsdepartemente het Son ingelig onvoldoende of gebrekkige geriewe is die rede dat daar nie meer dienste gelewer word nie.