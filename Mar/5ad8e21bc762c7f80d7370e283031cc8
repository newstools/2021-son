DIE minister van polisie, Bheki Cele, gaan na verwagting vandag weer besoek aan die Kaap aflê. Cele se besoek kom ná die koelbloedige moord van twee polisiebeamptes van Kraaifontein asook die rits skietvoorvalle wat verskeie lewens in die Wes-Kaap geëis het. Luidens 'n polisieverklaring sal Cele die wonings van die beamptes, sers. Mnakwazo Mdoko en konst. Mninawa Breakfast, besoek. Hulle is Sondagoggend in Bloekombos vermoor en van hul vuurwapens beroof. Daar word ook verwag dat hy die Kraaifontein-polisietasie sal besoek. Cele gaan ook 'n draai maak by die Mitchells Plain-polisiestasie. Dit nadat twee tieners verlede Donderdag in Beacon Valley, Mitchells Plain in 'n skietvoorval doodgeskiet en drie ander gewond is. Saterdag is nog twee mans (30) en (64) in Maureenstraat doodgeskiet. Twee ander is in die skietery gewond.