DIE polisie in die Wes-Kaap het Maandag beslag gelê op 'n groot hoeveelheid kokaïen aan die kus van Saldanha. Altesaam 973 blokke saamgeperste kokaïen te waarde van R583 miljoen is in drie kompartemente van 'n vissersboot gevind. Tien verdagtes, waarvan vier van Bulgarye en ses van Myanmar, is in hegtenis geneem. Brig. Novela Potelwa, 'n polisiewoordvoerder, sê die inhegtenisname volg op 'n intelligensiegedrewe operasie deur speurders van die narkotika-eenheid en verskeie taktiese-eenhede. Die polisiebestuur loof die vonds as 'n stap in die regte rigting om die onwettige dwelmbedryf hok te slaan. Verdere ondersoek gaan nog gedoen word om vas te stel waarheen die besending dwelms oppad was.  