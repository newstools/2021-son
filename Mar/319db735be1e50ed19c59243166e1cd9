’N GESIN op die Kaapse Vlakte herleef hul trauma nadat nóg een van hul meisiekinders verkrag is. Die jongste sustertjie is omstreeks vyf jaar gelede verkrag en vermoor. Die tweede jongste suster is na bewering Maandag naby haar ouerhuis verkrag. Die voorval het agter ’n huiswinkel gebeur, vertel die tingerige 18-jarige. “Hy het my gedreig en gesê hy gaan my skiet. “Ek het my weggeruk, maar hy het my teruggetrek en my kop teen die muur gekap. Daarna het hy my verkrag.” Ná die voorval het sy dadelik haar ma gaan vertel wat gebeur het. Die mamma het ’n gemeenskapsleier se hulp ingeroep waarna hulle na die polisiekantoor in Delft is. ’n Saak is aanhangig gemaak en die vermeende verkragter is aangekeer. Die mamma van drie sê haar kinders is nou weer van voor af bang en erg getraumatiseer. “Ons is nie oor wat met my jongste gebeur het nie, maar ons het geleer om met dit te leef. Nou is ons weer terug waar ons was.” Die vrou sê hul lewe is omvergegooi deur die dood van hul laatlammetjie. “Ek gaan nie toelaat dat my gesin se lewe weer so oopgegooi word nie.” Sy sê haar een kind het by haar gehuil en wou weet hoekom dié goed dan met hulle gebeur. Die 24-jarige verdagte is ’n getroude man wat naby aan die gesin woon. Toe die gemeenskap Dinsdag van die voorval hoor, het hulle eers voor die man se huis gaan betoog en later verder gaan betoog by die Delft-polisiekantoor, waar hy aangehou is. ’n Inwoner, Julia Manuel, sê hulle woon nog nie eens twee jaar in die buurt nie. Veiligheid “Ons was woedend toe ons hoor, want ons ken hom van sien. In ons gemeenskap duld ons nie sulke goed nie. “Ons het self kinders en wil nie konstant geworry wees oor ons kinders se veiligheid nie.” Sy sê hulle gaan ’n petisie indien dat hy nie borgtog moet kry nie. “Ons soek hom nie in ons samelewing nie.” Son hoor die verdagte is betrokke by die 27’s-bende. “Hy het Sondagaand ’n gat in die grond geskiet. Nou hoor ons sy vriende dreig die slagoffer om die saak terug te trek. Maar ons wag vir hulle. Ons staan agter die familie.” Kol. Andrè Traut, polisiewoordvoerder, het die voorval bevestig en sê: “Die 24-jarige verdagte het reeds in die hof verskyn.”