GEORGE. – Buitelandse spazawinkel-eienaars in en om Rosemoor en Conville leef in vrees en baie moet hul winkels voor donker sluit ná ’n moord op ’n winkeleienaar. Dié vrese volg nadat ’n Ethiopiër, Zinabu Keshamo (30), Dinsdagoggend dood in sy winkel in Woltemade-straat in Rosemoor gekry is. Keshamo se bebloede lyk is op die vloer gevind met ’n wond aan sy agterkop. Keshamo is volgens die cops ’n dag voor sy moord laas gesien toe hy sy girlfriend in Eden Park gaan besoek het. Afbreek ’n Polisiewoordvoerder, kapt. Malcolm Pojie, sê polisielede is na die winkel ontbied nadat mense lont begin ruik het oor die winkel nog nie oopgemaak het nie. Pojie het gesê: “Familielede moes die slot voor die winkeldeur afbreek sodat die polisie toegang kon verkry en binne-in het hulle op die slagoffer se lyk afgekom. “Daar sal ’n lykskouing gedoen word om die oorsaak van sy dood te bepaal.” ’n Spazawinkel-eienaar (44) wat anoniem wou bly, sê hulle is geskok oor die voorval. “Ek het nog nooit voorheen probleme met customers gehad nie, maar ek is nou baie bang,” het hy gesê. Mense met inligting oor die voorval word gevra om die ondersoekbeampte, speursersant Johannes Neff, by 044 803 3301 of 063 487 1515 te kontak.