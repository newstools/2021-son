DIE wiele van geregtigheid draai vir ’n voormalige senior cop wat na verneem word sy eie seun gemolesteer het. Die 65-jarige gewese polisiekaptein en stasiekommissaris van Houtbaai het Maandag weer vlugtig in die Kaapse landdroshof verskyn. Die saak is uitgestel om dit streekhof toe te verskuif sodat hy daar kan pleit. Hy staan tereg op klagte van kindermolestering en kinderpornografie en is uit op borgtog. Die vermeende pedofiel is in November 2020 gearresteer. Hy het sy seun na be­wering begin molesteer toe die outjie ses jaar oud was. Die abuse het aangehou totdat hy klaar was met die laerskool. Die polisiekaptein se seun het hom tot die sosiale media gewend en sy storie vertel oor hoe sy pa hom seksueel gemolesteer het. Dit kom nadat die polisie verskeie pornografiese video’s van minder­jarige kinders in die oud-cop se woonstel in Vredehoek gevind het. Die polisie het ook ’n ongelisensieerde vuurwapen in die woonstel gekonfiskeer. Die man beweer sy pa was ’n baie invloedryke persoon in die gemeenskap en as hy sy pa wou ontmasker, het dié hom as ’n leuenaar en moeilikheidmaker voorgehou. Bokse Hy vaar op Facebook uit dit het hom 30 jaar gevat om sy pa te ontmasker. In sy plasing sê hy: “Ek het op die bokse vol DVD’s van minderjarige kinders afgekom wat my pa verfilm het. Op die DVD’s was name en ouderdomme. Ek het hom gekonfronteer oor die DVD’s en hy het my gevra om dit te vernietig. “Dit was die enigste bewys oor wat as kind met my gebeur het. Ek het die DVD’s na die polisie geneem en sewe maande later is my pa gearresteer.” Die oud-cop moet weer op 22 April verskyn.