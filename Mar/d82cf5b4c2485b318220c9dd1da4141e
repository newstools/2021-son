KIRK Franklin moes haastig en vinnig verskoning vra nadat ’n video waarin hy lelik vloek, viral gegaan het. Die bekroonde gospelsanger se seun Kerrion Franklin het die vermetelheid gehad om ’n privaat gesprek waarin hy en sy derra op mekaar skree en vloek, in die sosiale media te deel. Kirk het onder meer geskel dat sy seun uit sy f*kk*n pad moet kom voordat hy hom onder sy f*kk*n dinges gaan skop en sy nek gaan breek. Sommige mense wou toe net daar en dan vir Kirk cancel en nie meer na sy musiek luister nie. Berading Die sanger van “Melodies from Heaven” het toe ’n video gelaai waarin hy nederig verskoning vra oor hy in die clip soos ’n matroos gevloek het. “Vir baie jare het ek en my seun ’n toksiese verhouding gehad. “Ons het vir baie jare deur berading beheer probeer neem van dié privaat familiekwessie. “In daai gesprek het ek gevoel ek word nie gerespekteer nie en ek het my humeur verloor. “Ek het woorde geuiter wat onvanpas was.” Die 51-jarige ster het mense daaraan herinner dat hy ook maar net ’n mens is wat foute maak. “Ek is diep jammer. Ek is nie perfek nie. Ek’s mens en ek fouteer en ek probeer dit regkry. Hou my en my gesin asseblief in jul gebede.”