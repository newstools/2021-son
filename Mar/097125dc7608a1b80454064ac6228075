JOHN Bader beskou homself bloot as ’n buiteperd in die wedloop om die presidentskap van die Boland Rugbyunie (BRU). Die 38-jarige president van die Moorreesburg-rugbyklub is een van ses kandidate wat staan vir die presidentskap van die BRU. Dié posisie is vakant gelaat ná die ontydige sterfte van Ivan Pekeur in Desember. Bennie van Rooi, een die groot gunstelinge in die wedloop, neem tans as president van die BRU waar. Maar beskou Bader homself as ’n daadwerklike kandidaat? “As jy kyk teen wie ek te staan kom, is ek definitief die jongste en baie beslis ook die underdog,” het Bader gister aan Son gesê. “Dis mense wat almal groot reputasies het en reeds by Boland Rugby betrokke was. “Dit gee hulle natuurlik ’n voorsprong, maar ek het glad nie ’n probleem daarmee nie. “Vir my gaan dit aan die einde van die dag oor wat jy wil bereik in die unie en in my geval gaan dit oor ek wat ’n verskil wil maak.” Bader gee egter toe hy is darem realisties oor sy kanse om president te word. Hy het hom dus ook beskikbaar gestel om in die uitvoerende bestuur te dien, want hy besef hy staan teen vyf manne met ’n groot reputasie in rugbykringe. “ ’n Mens moet realisties wees, so, ek het myself ook beskikbaar gestel vir die uitvoerende bestuur. “Aan die einde van die dag hang dit natuurlik van die klubvoorsitters af. “Die Man van Bo besluit wat jou beskore is en wat nie. Ek wil bloot die mense dien en ’n wesenlike verskil maak,” sê dié inventarisbestuurder van beroep. Dis in dié stadium onduidelik wanneer die unie se algemene jaarvergadering en verkiesing sal plaasvind. Van Rooi begin vandag ’n roadshow van 11 dae waar hy met die klubs in die verskillende streke sal vergader oor die pad vorentoe. Benewens Van Rooi en Bader is Bertram Vraagom, Willie Small, Klaas Cloete en AK Warnick die ander kandidate.