KONING Goodwill Zwelithini het gesterf, het prins Mangosuthu Buthelezi Vrydag aangekondig. Luidens 'n verklaring van Buthelezi het Zwelithini se gesondheid versleg en is hy Vrydag in die vroeë oggendure dood. "Namens die koninklike familie, bedank ons die land vir julle volgehoue gebede en ondersteuning in dié moeilike tyd," lui die verklaring. Zwelithini, wat in Desember 1971 kort ná sy 21ste verjaarsdag sy pa Koning Cyprian Bhekuzulu kaSolomon as Zoeloe-koning opgevolg het, het 'n maand voor sy dood al met sy gesondheid gesukkel. Pres. Cyril Ramaphosa het ook sy medelye met die koninklike familie en die mense van KwaZulu-Natal gedeel. "Sy majesteit gaan onthou word as 'n baie geliefde, visionêre monarg wat 'n belangrike bydrae tot kulturele identiteit, nasionale eenheid en ekonomiese ontwikkeling in KwaZulu-Natal gelewer het en daardeur bygedra het tot die ontwikkeling van ons land in geheel," lui sy verklaring.