NEAL Bredeveldt het die Afrika-rekord in hoogspring vir meestersatlete by sy rits prestasies gevoeg. Bredeveldt (60) het die Gautenger Piet Kruger se 15 jaar oue rekord Saterdag op die vyfde ligabyeenkoms van die Boland in die Dal Josaphat-stadion in die Paarl verbeter. Bredeveldt, wat ook die wêreldkampioen in die kategorie vir 55- tot 59-jariges is, het met sy derde poging met die dwarslat op ’n hoogte van 1,65 m oorgeseil om sy naam langs die nuwe rekord te skryf. Die ou rekord was 1,55 m. Hy was egter onsuksesvol in sy daaropvolgende pogings om die rekord tot 1,70 m te verbeter. Dit was Bredeveldt en ander atlete se tweede byeenkoms binne ’n jaar en hy gaan nou sy fokus verskuif om sy rekord later in die seisoen te verbeter. Bredeveldt het in 2016 in Perth, Australië, die wêreldtitel met ’n hoogte van 1,70 m gewen. Nou, vyf jaar later, voel hy gereed om nuwe hoogtes in die kategorie vir 60-jariges en ouer te bereik. “Ek is verheug,” sê hy. “Maar is ek nou doelgerig om die 1,70 m-merk oor te steek.” “Dit is steeds ’n moeilike tydperk vir almal van ons. “Maar ná my eerste byeenkoms verlede week is ek meer gefokus. “Ek het my ritme en my aanloop vervolmaak. “Nou is ek gereed vir die res van die seisoen.”