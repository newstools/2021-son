’N SLAGTING soos min. Ses mense is in drie afsonderlike voorvalle in Mfuleni naby Blue Downs doodgeskiet. Die voorvalle het Sondag op die hoek van Shire- en Iligwastraat in die informele nedersettings van Hillbrow en Bosasa gebeur. By Son se aankoms gister op die toneel het kinders wat op die sypaadjie gesit het, verskrik opgevlieg en weggehardloop. Dié laities, wat van 8 tot 11 jaar oud is, het Son meegedeel hulle het weggehardloop omdat hulle gedink het die verslagspan gaan op hulle skiet. “Die skieters se kar het ook afgetrek soos julle nou afgetrek het,” het een van die seuns verduidelik. Volgens ooggetuies wat anoniem wil bly, het die eerste skietvoorval in Iligwa­straat omstreeks 13:30 plaasgevind. Twee mans in hul 30’s is op die toneel dood. Die ooggetuies vertel verder die skieters was later, omstreeks 18:30, terug. Die onbekende mans het by ’n shebeen in Shire-straat losgebrand. Nog ’n man is toe buite die Polo Park shebeen doodgeskiet. ’n Vrou wat in die omgewing van Iligwastraat in haar shack was, is op slag dood toe ’n dwaalkoeël haar in die kop getref het. Dié vrou, Zandile Phuka (35), se man, Buntu Vara (37), was gisteroggend nog te getraumatiseer om oor die voorval te praat. Kooi Vara se derra, Alexander Dastile (65), het Son vertel Phuka het haar babaseuntjie gedra toe sy die skote hoor klap. Dastile voeg by: “Toe sy die skote hoor, het sy die babatjie in sy cot neergesit en sy het plat agter die kooi gelê. “Die koeël het egter die shack se plate deurboor en haar in die kop getref. “Soos jy kan sien, het haar man nog nie die vorige dag se gebeure verwerk nie.” Die derde voorval het gebeur by die informele nedersetting Bosasa, waar twee mans van onderskeidelik 26 en 30 jaar omstreeks 19:30 doodgeskiet is. Motiewe Kol. Andrè Traut, polisiewoordvoerder, sê die lyk van een van dié twee slagoffers is aan die bestuurderskant binne-in ’n Toyota Avanza ontdek. Die ander slagoffer het buite die voertuig gelê, voeg Traut by. Hy bevestig ook die ander skietvoorvalle. Volgens hom is daar nog geen arrestasies uitgevoer nie en die motiewe vir die skietvoorvalle is onbekend. Traut sê verder: “Speurders ondersoek die omstandighede rondom die afsonderlike voorvalle wat tot die dood van verskeie mense gelei het. “Ons 72 uur lange aktiveringsplan is in werking gestel om diegene vas te trek wat verantwoordelik is.”