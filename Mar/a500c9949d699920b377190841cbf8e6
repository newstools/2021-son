ASHWELL Prince (afrigter) se Cape Cobras het Maandag op die tweede dag van hul vierdaagse krieketwedstryd teen die Warriors op Nuweland behoorlik met die kolf gif gespoeg. Die tuisspan het hul eerste beurt op 513/6 gesluit verklaar. Sy paaltjiewagter, Kyle Verreynne, was die groot uitblinker met ’n onoorwonne dubbele honderdtal. Verreynne (216*) is goed bygestaan deur George Linde (107), Tony de Zorzi (68) en Imran Manack (55*). Met twee dae se spel oor, sal die Cobras se boulers nou poog om die Warriors twee keer uit te boul. Die Warriors kom kolf vandag voort met hul telling op 32/1. Jon-Jon Smuts (8*) en Tshepo Ntuli (13*) is voor die penne. Eddie Moore het voor uitskeityd sy paaltjie verloor toe Pieter Malan hom uitgevang het vanaf Nandre Burger se boulwerk. Prince se span kon nog nie ’n enkele wedstryd in vanjaar se vierdagreeks wen nie, maar is beslis nou goed geplaas om dit te bewerkstellig as die boulers vandag ook hul kant bring. Die Baaienaars is bekend vir hardnekkige vertonings insit wanneer hulle met die rug teen die muur is. Maar ná twee volle dae se veldwerk kan die veggees dalk reeds gedemp wees. Die Cobras en hul afrigter het ’n sege broodnodig om verlore aansien terug te wen ná powere vertonings in eendagkrieket en die onlangse T20-kompetisie. In die ander vierdaagse wedstryde gaan die Knights op SuperSport Park hul eerste beurt op 307/6 kom voortsit. Dis ’n voorsprong van 44 lopies oor die Titans se eerstebeurttelling van 263. Farhaan Behardien (126*) en Shaun von Berg (7*) was teen uitskeityd voor die penne. Op Centurion in Johannesburg is die Lions op die agtervoet met hul eerstebeurttelling op 274/7, nog 101 lopies agter die Dolphins se 375..