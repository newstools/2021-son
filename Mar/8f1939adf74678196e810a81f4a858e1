DIE oud-All Blacks Sonny Bill Williams en Lima Sopoaga, die Engelsman Danny Cipriani en ’n oud-Springbok, Juan de Jongh, kon straks almal nou al Stormers gewees het. Of in De Jongh se geval, wéér ’n Stormer gewees het. Dít as die besluit deurgevoer was om Junaid Moerat in die pos van tussentydse uitvoerende hoof (CEO) van die Westelike Provinsie Professionele Rugby (WPPR) (Edms.) Bpk. aan te stel. Klubspan Volgens hooggeplaaste bronne was samesprekings met die All Blacks se superster-senter en sy landgenoot Sopoaga reeds in ’n gevorderde stadium. Dieselfde geld Cipriani en die voormalige Stormers-kaptein De Jongh. Sopoaga, Cipriani en De Jongh, wat almal saam by die Engelse klubspan Wasps gespeel het, was almal in die Kaapse franchise se visier. Vir Williams was die idee om Kaap toe te kom veral aanloklik omdat hy in die Moederstad baie gewild is. Sy vrou is boonop van die Kaap. Williams het onlangs sy uittrede uit rugby aangekondig om op boks te fokus. De Jongh (32) het in sy loopbaan in 97 games vir die Kapenaars uitgedraf. Dié boorling van die Paarl het aan Son gesê sy kontrak met Wasps kom tot ’n einde en hy wil graag sy loopbaan in die Kaap kom afsluit. Al Moerat se planne het egter deur die mat geval toe Zelt Marais, die president van die WPRVU, hom geskors het op die dag dat hy as waarnemende CEO aangestel sou word. Marais beweer dat Moerat vertroulike inligting oor ’n beoogde ooreenkoms tussen WP Rugby en Stade Français aan ’n Sondagkoerant gelek het. Moerat het in ’n brief aan belanghebbendes gesê sy skorsing het absoluut niks met die lek van inligting aan die media te doen gehad nie, maar eerder om sy aanstelling as interim CEO stop te sit. Volgens Moerat het Marais hom laat skors op grond van inligting wat hy van Tony McKeever, gewese uitvoerende hoof van die Southern Spears, ontvang het. McKeever het glo aan Marais gesê Moerat was die bron van die berig in die Sondagkoerant. McKeever het aan Son erken dat hy belangstel in die pos as CEO van die WP. Moerat sê in sy brief, ondanks bewyse van sy onskuld, gebruik die president (Marais) steeds die strukture en hulpbronne van die unie om dié onreg teen hom te versprei. “Toe my aanstelling as tussentydse uitvoerende hoof onvermydelik word, het hy egter ’n verklaring vol leuens onder eed afgelê,” het Moerat in sy brief geskryf. In reaksie hierop het Marais aan Son gesê die WPRVU is bewus van Moerat se verklaring. Gebeurtenis “Die stelling en die lasterlike bewerings wat daarin gemaak word, is betreurenswaardig en ondeurdag,” het Marais gesê. McKeever het die konsep-mediavrystelling tussen homself en Stade Français aan Son gestuur. Hy sê: “Dis nie ’n spontane gebeurtenis nie – dis ’n noukeurig ontwerpte strategie. Dié uitspattige opmerkings van Junaid Moerat is dus desperaat en veral naïef onder die huidige omstandighede.”