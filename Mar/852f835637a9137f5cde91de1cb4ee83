TWEE senior EFF-lede het onlangs hul rooi barette vir die Good-party se oranje T-shirts verruil. ’n Good-party-woordvoerder aan die Weskus, Sammy Claassen, het onlangs die voormalige provinsiale EFF-leier Bernard Joseph en EFF-raadslid in die Stad Kaapstad Faranaaz Gaffoor in hul party verwelkom. Dit kom nadat die Good-party die laaste paar weke nuwe lede in Worcester en Porterville verwelkom het. Claassen sê: “Die Good-party het drie Saterdae agtermekaar in Worcester, Porterville en Kaapstad sy krag ten toon gestel. Bedreiging “Good is besig om die politieke landskap te verander en ’n alternatiewe tuiste vir ons mense te bied. “Ons is ’n groot bedreiging vir ons opposisie en hulle is behoorlik gerattle omdat ons vibrant, fresh, committed en skilled is in ons taak. Niks en niemand sal ons stop om die party te bou nie.” Claassen verwelkom Gaffoor en Joseph. Hy sê: “Ons is geseën met dié senior EFF-leiers wat hulle by ons aangesluit het. Gaffoor het weens rassisme uit die EFF bedank. Joseph het bedank en saam met ’n aantal EFF-leiers by Good aangesluit.” Volgens Claassen besit Joseph eiendom in die Matzikama-munisipaliteit en hy gaan na die Weskus verhuis. Gaffoor het gister nie haar selfoon beantwoord toe Son haar om kommentaar gebel het nie. Joseph se selfoon was af.