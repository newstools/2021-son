MAMMIES van Mitchells Plain sê dis nou hopeloos te laat vir Albert Fritz om gesig te wys nadat kinders onlangs hier doodgeskiet is. Georgina Sass, ’n gemeenskapsleier en voormalige raadslid van Eastridge, het aan Son gesê sy het Fritz, die minister van gemeenskapsveiligheid, al in Oktober laas jaar gekontak. Sy sê haar beroep op hom was om te help om tieners van die strate af te hou. Sass meen Fritz se besoek aan die mense van die twee tieners wat onlangs vermoor is is nou mosterd ná die maal. Tamir Rao Mitchell (13) en Morgan Munnik (18) is byna twee weke gelede in ’n drive-by shooting doodgeskiet en drie ander is in dieselfde voorval gewond. Sass is bitter hartseer oor die twee jong seuns se skietdood en meen Fritz kon lankal iets gedoen het sodat die kinders se dood vermy kon word. Teleurgesteld Sy vaar uit: “Dit is mos weer verkiesingstyd en nou kan hy gou Mitchells Plain toe hardloop om political points te score. “Niemand is regtig geïnteresseerd om ons bruin mense te help nie. “Die mense wat kan help, wil net mooi lyk by meet­ings en hulle kyk net na hul vriende en familie. “Ek is so teleurgesteld omdat Fritz nie in Oktober met ons vroue van Eastridge wou meet nie. “Niemand wou eens luister na die vroue nie. “Ons wou net weet hoe hulle die school dropouts kan help. “In die ou dae was daar mos die kadettekamp.” Volgens Sass moet jong kinders van die strate af gehou word oor gangsters en dwelmsmokkelaars hulle veral gebruik om hul misdade uit te voer. Sy het verskeie boodskappe aan Son gewys wat sy via WhatsApp aan Fritz gestuur het. Hierop het hy nooit gereageer nie, beweer Sass. In een van Sass se boodskappe pleit sy by Fritz om die kinders na ’n plek te stuur sodat hulle ten minste ’n beter lewe vir hulself kan maak. Cayla Murray, Fritz se woordvoerder, het aan Son gesê gemeenskapsveiligheid en maatskaplike ontwikkeling sal ondersoek instel na hoekom jong kinders gedurende skoolure op die straat ronddwaal. Aangemoedig Murray sê ’n maatskaplike werker sal ’n assessering doen en vasstel watter ondersteuning nodig is. Sy verduidelik: “Wanneer jong mense op soek is na werkgeleenthede of geleenthede om hul skills te verbreed, veral wanneer dit by sekuriteit kom, word hulle aangemoedig om aansoek te doen vir die Chrysalis Academy se program wat oor drie maande loop. “Opleiding word in verskeie velde aangebied, asook opleiding vir ’n vredesbeampte. Daarna sal die persoon vir 12 maande in ’n werk geplaas word.” Murray sê die departement van gemeenskapsveiligheid is juis besig met onderhoude om 1 000 jong mense vanuit die provinsie as jeugveiligheidsambassadeurs aan te stel. “Hierdie jong mense sal in hul gemeenskappe dien en daaraan werk om geweld te voorkom,” voeg sy by.