TWEE onderwysers is afgedank weens seksuele wangedrag met vroulike leerders, het die Education Labour Relations Council (ELRC) bekendgemaak. In die eerste geval het 'n onderwyser in geskiedenis en Sesotho by 'n Gautengse hoërskool probeer om 'n gr.10-leerder te soen. Hy het ook 'n ander leerder gestreel en gesoen. Die onderwyser van Bophelong Sekondêre Skool in Vanderbijlpark het volgens die ELRC sielkunde, verleidingstaktieke en gereedmaking gebruik om leerders sag te maak en hul selfoonnommers te kry. Een van die meisies wat hy geteiken het, sê sy was alleen met die onderwyser toe hy gevra het om haar te soen en die lipstiek van haar lippe te verwyder. "Hy het haar toe op 'n tafel neergepen, maar nie gesoen nie. Hy het aan haar borste en heupe gevat," sê Mark Hawyes, 'n arbiter van die ELRC. Nadat die leerder haar ouers vertel het, het die onderwyser drie maal hul huis besoek. Hy wou by een van die besoeke hê die pa moet aan die skool sê dit was 'n misverstand. Die pa het geweier. In die tweede geval het 'n onderwyser van die Indawana Primêre Skool in KwaZulu-Natal 'n 15-jarige leerder met die belofte van 'n R50 na sy huis gelok en met haar seks gehad. Die onderwyser het later ontken hy het die meisie verkrag en gesê dit was consensual en dat hy in 'n hof vrygespreek is. – SowetanLive