DIE LOTING van die Champions League se kwart en halfeindstryde is Vrydag in Nyon, Switserland afgehandel. Die 13-malige rekord wenner, Real Madrid, is geloot teen Liverpool in een van die uitstaanwedstryde. Dis ook die eerste keer dat die twee Europese reuse weer bots ná Real die Reds tydens die 2017/18 eindstryd in Oekraïene geklop het. Nog 'n titaniese stryd wat voorlê is wanneer die kampioen, Bayern Munich, die sterbelaaide Franse kampioenspan, Paris Saint-Germain, pak. Intussen sal Pep Guardiola (manager) en sy Manchester City-troepe verlig wees dat hulle die ware big guns vermy het. Guardiola-hulle kom te staan teen Borussia Dortmund van Duitsland wat beskou word as 'n buiteperd. Indien City wel weer deurdring tot die semi’s, wag óf Bayern óf PSG in die ronde van die laaste vier. Chelsea se onoorwonne manager, Thomas Tuchel, sal beslis die sokkergode bedank het omdat hulle ongewytfeld die maklikste loting van die ronde gekry het. Maar Porto het reeds die Serie A-kampioen, Juventus, verras en begeer om nog reuse te tem. Die eerste bene van die kwarteindwedstryde word gespeel op 6 en 7 April, terwyl die tweede bene 'n week later beslis word. Wat die semi's betref, sal die wenner tussen Bayern Munich en Paris Saint-Germain (France) te staan kom teen die wenners van Manchester City of Borussia Dortmund. Dit beteken dat die tweede semi beslis sal word tussen die wenners van Real Madrid of Liverpool, wat óf FC Porto of Chelsea die stryd aansê. Die eerste bene van die halfeindstryde word op 27 en 28 April gespeel, met die tweede bene in die eerste week van Mei.