VIER cops is in boeie vir die dood van Mthokozisi Ntumba, die omstander wat laas week tydens Wits-studente se protesoptrede doodgeskiet is. Die onafhanklike polisie-ondersoekdirektoraat (Opod) sê die vier sal Woensdag in die Johannesburg-landdroshof verskyn. Ndileka Cola, woordvoerder van Opod, sê die verdagtes sal aangekla word van moord, drie klagte van poging tot moord en regsverydeling. Ntumba is na verneem word in Braamfontein doodgeskiet terwyl studente teen duur universiteits- en registrasiegeld betoog het. Toegegee ’n Dokter wat Ntumba op die toneel behandel het, het sy laaste oomblikke beskryf toe Ntumba na lug gesnak het voordat hy sy laaste asem uitgeblaas het. Die nasionale minister van polisie, Bheki Cele, asook pres. Cyril Ramaphosa, het laas week toegegee die cops het dalk oorreageer in hul optrede teen die betogende studente. Cele ontken intussen aan­tygings van Julius Malema, die EFF-leier, dat Cele beloftes verbreek het wat hy aan Ntumba se familie gemaak het. Cele het die slagoffer se gesin Donderdag besoek en belowe die polisie sal hul volle samewerking in Opod se ondersoek gee. “In geen stadium van hierdie besoek het min. Cele begrafnisreëlings met die gesin bespreek nie en die familie het ook nie teenoor hom aangedui hulle verlang finansiële bystand nie,” het Lirandzu Themba, Cele se woordvoerder, gesê. – News24