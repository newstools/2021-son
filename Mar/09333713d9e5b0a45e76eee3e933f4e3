ATLANTIS. – ’n Man hier het ’n negatiewe situasie gevat en iets positiefs daarvan gemaak. Manfred van Rooyen, ’n gemeenskapsleier, het laas jaar sy swaer, Enzo Prins, weens bendegeweld aan die dood afgestaan. Hy was ’n onskuldige slagoffer van dié euwel waar­onder die area gebuk gaan. Son het verlede jaar berig Prins (38) is op 27 Junie op Lisboastraat in Hungry Town, Atlantis, doodgesteek. Van Rooyen het nou ’n sopkombuis in dié omgewing ter gedagtenis aan Prins tot stand gebring. Volgens Van Rooyen het hy besluit om iets goeds te doen vir die mense in sy bende­geteisterde gemeenskap. Die Enzo Prins Memorial- sopkombuis is vroeg in Maart vanuit Van Rooyen se skoon-ouers se woning begin. “Die gedagte was eers om een keer ’n week – Dinsdae om 13:00 – een gaar maaltyd aan inwoners te bedien,” sê Van Rooyen. Plan “Ons het egter die nood in ons gemeenskap gesien en ons het as gevolg daarvan besluit om dit twee keer ’n week te doen – op Dinsdae en ook op Donderdae.” Volgens Van Rooyen is hul plan om minstens 100 mense uit die sopkombuis te bedien. “Ons het Dinsdag (9 Maart) 64 mense bedien,” vertel hy trots. Volgens hom het hulle die vorige week aan 104 mense ’n maaltyd bedien. Hy sê Dinsdag se menu was hoender, botterskorsie en stampmielies. Die Donderdag was daar weens die koel weer lekker sop en toebroodjies om aan te smul. Van Rooyen voeg by hulle het met ’n plaaslike kleuterskool saamgewerk en ’n plaas­like kleinsakeonderneming, Sederberg Contractors CC, het ook die meerderheid van die bestand­dele vir laas Donderdag se maaltyd gebring. “En Lovetta Bolters van Camissa Solutions het ook donasies geskenk,” sê Van Rooyen. Hy verduidelik die gesinne is in die proses om die sopkombuis as ’n organisasie sonder winsbejag (NPO) te registreer. Enige een wat ook ’n hand wil bysit, kan hom gerus by 079 458 6746 kontak.