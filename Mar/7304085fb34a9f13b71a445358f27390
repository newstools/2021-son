DIE swaargewigboksgeveg waarop die wêreld nou al lank wag, gaan uiteindelik gebeur – en nie net een keer nie, maar sommer twéé keer. Dít nadat verteenwoordigers van die swaargewig­titelhouers, Anthony Joshua en Tyson Fury, die kontrak onderteken het vir twee titelherenigingsgevegte. Joshua is tans die houer van die WBA, IBF, WBO en IBO se swaargewigtitels. Fury hou die WBC se swaargewigtitel. Fury het ook voorheen met die WBA, IBF, WBO en IBO se titels gespog toe hy Vladimir Klitschko in 2015 katswink geslaan het. Maar net 10 dae na sy geveg teen Klitschko is dié titels ontneem toe hy nie ’n geveg teen die IBF se uitdager vir dié organisasie se titel, Vyacheslav Glazkov, wou aanvaar nie. Joshua, aan die ander kant, weet ook hoe dit voel om sy titels te verloor. Op 1 Junie 2019 het Andy Ruiz jr. hom op skokkende wyse in die sewende ronde van hul geveg met ’n tegniese uitklophou geklop. Hy het Ruiz egter daardie Desember in ’n rematch met punte geklop om sy vier gordels terug te kry. Daar is egter nog baie mense wat glo Fury verdien om al vyf titels agter sy naam te hê, aangesien hy nog nooit die kans gehad het om dit te vermag nie. Daardie kans is nou ’n realiteit met die twee Britse boksers wat later vanjaar gaan kyk wie die onbetwiste swaargewigkampioen van die wêreld is. Die datum is nog nie bevestig nie. Die verloorder sal dan luidens die kontrak ’n tweede kans kry om vir die titels te boks.