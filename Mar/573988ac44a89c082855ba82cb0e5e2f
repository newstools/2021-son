LABEEB Levy is opgesaal met die taak om die Stormers voor te berei vir hul voorbereidingsreeks-kragmeting met die gedugte Bulls op Loftus Versfeld in Pretoria. Nes met die spelers, het die Stormers ’n rotasiebeleid waar die hoofafrigter, John Dobson, sy hulpafrigters ’n kans gee om ten volle beheer te neem van die span. Rito Hlungwani het die rol as hoofafrigter teen Griekwas vervul. Die Stormers het Dinsdag onder Hlungwani net-net met 38-32 gewen. Die span het nie net puik vertoon in die vaste fasette teen die Poubloues nie, hy het ook met opwindende samespel tussen sy voor- en agterspelers vyf drieë gedruk. Die Kapenaars het in die tweede helfte die fout begaan om hul voet van die pedaal te haal. Griekwas het met ’n geweldige terugvegpoging vorendag gekom. Die Kapenaars het egter genoeg gedoen om die knoop deur te hak. Levy se taak gaan egter nie so maklik teen Jake White­ se gedugte Bulls wees nie. Die Pretorianers is nie net die huidige Superrugby Unlocked- en Currie Cup-kampioen nie, hulle het ook in hul laaste twee games in die voorbereidingsreeks gewys dat hulle ongelooflike diepte het. Nizaam Carr (kaptein) se span het die OP-Olifante met 87-10 kafgedraf en die Pumas met 48-31 uitoorlê. Teen die Pumas het die Bulls egter gewys hulle is kwesbaar in die skrums. Dis die een aspek van die spel waar die Stormers dalk die oorhand kan kry. Die voorry-kombinasie van Neethling Fouché, Scarra­ Ntubeni en Ali Vermaak het nou gewys dat hulle nét so verwoestend soos Frans Malherbe, Bongi Mbonambi en Steven Kitshoff kan wees. Dis egter agterlangs waar die Stormers hul kanse beter sal moet benut. Dit was duidelik dat die spelers onder Hlungwani met meer vryheid gespeel en baie geleenthede op die aanval geskep het. Levy se kernverantwoordelikheid is om die Stormers se vaardighede op te knap. As hoofafrigter sal hy ’n plan moet beraam dat die Stormers se jong spelers hulself kan uitleef in die wedstrydplan waarmee hy vorendag moet kom. Dit gaan veral interessant wees om te sien of Levy dit teen die gedugte Bulls in hul agterplaas kan vermag.