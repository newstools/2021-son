’N OEKRAÏNSE bokser met vier keer meer ondervinding is Suid-Afrika se swaargewigkampioen, Tian Fick, se volgende teenstander. Die geveg is op 11 April in Kiëf. Fick sê op sy Facebook-blad Andriy Rudenko het 22 gevegte agter die blad, maar luidens sy teenstander se loopbaanrekord het hy reeds 38 gevegte gehad, waarvan hy 30 gewen het. Aanvaar Fick, daarenteen, het nog net nege gevegte agter die blad. Rudenko het boonop net met punte teen die hoog aangeskrewe Alexander Povetkin in Moskou verloor. Toe Fick se afrigter, Matt Leisching, gevra is of hy nie dink Rudenko is te ervare vir die Kapenaar nie, het hy gesê: “Ek sal nie gevegte aanvaar wat ek nie dink ons kan wen nie. “Dis ’n groot geveg vir ons. Tian se styl is goed vir kort swaargewigte. Rudenko is boonop aan die einde van sy loopbaan, terwyl Tian honger is vir ’n geveg.” Die geveg is vir die WBO se internasionale titel. Toe Leisching gevra is wat van Fick se beoogde geveg teen die Skotse kampioen geword het, het hy gesê daar is geen Covid-beperkinge in die Oekraïne nie en “dit is dus veel makliker om dáár te boks”. Leisching sê Fick het die regte styl en is geestelik en fisiek reg ingestel om die kragmeting te wen. Fick sê hy is uiters opgewonde om in Kiëf deur die toue te klim. “Nou is dit net opwinding en pret vorentoe. “Ek het altyd gesê ek is hier vir ’n goeie tyd, maar nie vir ’n lang tyd nie. “Die feit dat Rudenko meer ervare as ek is en boonop nog nooit uitgeslaan is nie, maak die geveg net nóg interessanter. “Imagine ná hierdie fight is ek ná tien fights steeds onoorwonne, met twee gordels en 37 jaar oud!”