'N POLISIEKONSTABEL is die afgelope week gearresteer nadat hy na bewering 'n gastehuis uit R35 000 bedrieg het. Soja Tshabalala (37) is deur die Valke se ondersoekspan teen ernstige korrupsie op klagte van afdreiging en korrupsie gearresteer. Kapt. Ndivhuwo Mulamu, 'n Valke-woordvoerder, sê Tshabalala en drie ander mense het na bewering op 2 Maart voorgegee hulle is amptenare van die Suid-Afrikaanse Inkomstediens en het 'n plaaslike bed and breakfast in Randburg geteiken. "Hulle het R60 000 by die eienaar geëis nadat hulle gedreig het om hom te arresteer omdat hy nie aan belastingregulasies voldoen het nie. Hulle het hom ook beskuldig dat hy 'n bordeel bedryf," sê Mulamu. Mulamu sê hulle het verder gedreig om die besigheid se deure te sluit as die eienaar nie maak soos hulle sê nie. 'n Bedrag van R35 000 is op die ou end in een van die verdagtes se bankrekening betaal. Die saak is later na die Valke vir verdere ondersoek verwys. Tshabalala het homself aan die Valke oorgegee. Mulamu sê die polisie is nog op die spoor van die ander verdagtes.