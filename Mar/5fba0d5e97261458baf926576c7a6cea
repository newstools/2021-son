DIE Universiteit van Wes-Kaapland (UWK) se Varsity Cup-rugbyspan kan nie wag om uiteindelik weer op die speelveld te kom nie. Udubs slyp al van einde laas jaar en sy afrigter, Paul Treu, sien uit daarna om sy span in aksie te sien. “Ek is baie opgewonde om hulle te sien speel,” het Treu gister aan Son gesê. “Ons oefen al lank en jy kan sien die spelers kan nie meer wag totdat daai eerste fluitjie blaas nie.” Die voormalige Blitsbok-afrigter gee toe dis moeilik om voor te berei in die tyd van Covid-19. “Dis wel so dat ons in die Varsity Cup ingaan met net een oefenstryd onder die belt, maar dis nie uniek aan UWK nie. Dit geld ál die spanne. Ons speel gelukkig die 22ste Maart in ’n rugbydag waaraan spanne van Maties, UCT en WP ook gaan deel hê, so dít gaan dan as voorbereiding dien.” Treu sê al speel sy span min rugby voordat die kompetisie begin, is dit dalk nie so ’n slegte ding nie. “Om drie games in ’n week te speel gaan uitdagend wees. Jou recovery en jou voorbereiding met betrekking tot wat jy gaan doen wanneer jy daar is, gaan belangrik wees. Ons gaan nie nuwe bewegings byvoeg of taktiek daar oefen nie. “Dis hoekom ons dit nóú doen. Ons wil eintlik net hê alles moet aan die gang kom sodat ons kan speel.” Die Varsity Cup vind vanjaar in ’n bio-borrel by die Universiteit van Pretoria plaas. Die eerste wedstryde is op 4 April en die eindstryd op 24 Mei. Udubs skop sy veldtog op 5 April teen die Shimlas af. Wedstryde sal op Maandae, Donderdae, Sondae en vakansiedae gespeel word. Die Stormer-senter Lyle Hendricks, sowel as twee WP o. 20-spelers, Lukhanyo Vukozela (haker) en Lamla Nunu (stut), gaan waarskynlik vir die toernooi beskikbaar wees.