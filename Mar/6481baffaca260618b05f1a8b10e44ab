’N BABA van Bishop Lavis wat haar hele lewe lank die dokters se verwagtinge oortref het, het nou jou hulp nodig om haar lewe te verleng. Die 11 maande oue Aqeefah Snell is met ’n defektiewe hart gebore. Al het die dokters gedink sy het geen kans op oorlewing nie, sal sy einde Maart haar eerste verjaardag vier. Shanaas Snell, Aqeefah se mamma, sê sy was 20 weke swanger toe die dokters haar aanraai om die swangerskap te beëindig. “Hulle het op die scan gesien haar hart het nie reg gevorm nie en my die keuse gegee om die swangerskap te beëindig. Ek het gekies om my kind te hou.” Toe Shanaas laas jaar hospitaal toe is met kraampyne, is sy weer gewaarsku die baba gaan dit nie maak nie. “Die dokter was oortuig my kind sal doodgaan. Hy het my nog verwittig dat hy terug sal wees met ’n middel wat sal help dat die baba afkom. Toe hy terugkom, was my kind gebore.” Die mamma van vier sê Aqeefah het op twee dae oud ’n Rooi Kruis-kinderhospitaal-pasiënt geword. Geknoop “Elke maand moet ons vir check-ups gaan. Elke keer as ons daar kom, is dit asof hulle verbaas is sy lewe nog.” Sy sê in April verlede jaar het hulle ’n kamera in Aqeefah se hart gesit om te kyk of hulle kan opereer. “Hulle het gevind die aar wat van die hart af kom, is geknoop. Die dokters by Rooi Kruis het egter bevind die operasie sal haar dood veroorsaak.” ’n Familielid van Shanaas se man, Shahied, het toe Aqeefah se storie in die sosiale media gedeel waar Ina Pieters dit raakgelees het. Pieters het op haar beurt rondgevra en is na die Maboneng Hart-en-Longinstituut in Netcare Sunninghill, Johannesburg, verwys. In Februarie is die egpaar en hul jongste spruit Gauteng toe. “Sy (Pieters) het gereël dat ons daar kom. Sy het ook ons verblyf gereël.” Dokters by die hospitaal het die baba ondersoek en bevind hulle kan wel die operasie doen en Aqeefah se lewe red. Die kinkel in die kabel is egter dat so ’n operasie tussen R350 000 en R500 000 kan kos. “Ek is ’n courier driver en my vrou kyk voltyds na Aqeefah. As ons medies gehad het, was dit ’n done deal,” sê Shahied. Volgens Shanaas het Pieters in samewerking met die Hart-en-Longinstituut ’n rekening oopgemaak waarin mense geld vir die operasie kan inbetaal. “Aqeefah se suurstofvlakke is nie wat dit moet wees nie en as gevolg daarvan kan sy nie normale goed doen wat babas haar ouderdom doen nie. Sy het sover alle odds oortref en sy is steeds hier.” Enige een wat ’n bydrae wil maak, kan backabuddy.co.za/aqeefah-snell besoek.