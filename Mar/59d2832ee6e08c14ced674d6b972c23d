’N HAALBARE oplossing vir die Stormers se gebrek aan diepte in sy groep is om ’n leenooreenkoms met die OP-Olifante, die SWD-Arende en die Boland aan te gaan. Met net ’n paar voorbereidings-wedstryde het John Dobson, die Stormers-afrigter, die belangrikheid daarvan beklemtoon om die hele groep waardevolle speeltyd te gee. Die Griekwas het gister bevestig die WP-senter Michal Haznar draf voortaan in die voorbereidingsreeks vir die span van Kimberley uit. Dobson het reeds laas week aan Son onthul hy’t Haznar aan die Poubloues geleen. Hy is egter steeds by die WP gekontrakteer en sal vir die Kapenaars beskikbaar wees indien hulle hom voortaan dalk in die Rainbow Cup benodig. Haznar sal nou Dinsdag sy ou spanmaats in ’n kragmeting in die Diamantstad aandurf. “Ons moet streng wees om ouens genoeg game time te gee,” het Dobson Dinsdag in ’n aanlyn konferensie gesê. “Ons kan met ongeveer 30 spelers in die Rainbow Cup speel. Realiteit “Ons Springbokke kan moontlik weggeneem word. Dit beteken ons kan dan in ’n Currie Cup speel met ’n paar ouens wat sedert Maart 2020 nog nie een minuut rugby gespeel het nie.” Volgens hom was daar tot dusver geen tweedevlak-kompetisies nie. “Ons kan dus nie genoeg speeltyd aan spelers gee nie. Die realiteit is dat ons met ’n Curriebeker-groep kan sit wat nog nie gespeel het sedert hulle laas op o. 19-vlak of op o. 21-vlak in 2019 uitgedraf het nie.” Dit is om dié rede dat Dobson – soos die Bulls – met Peter de Villiers, afrigter van die Olifante, oor die uitruil van spelers praat. Spelers wat dus nie kans by die WP en die Stormers kry nie, kan hulle aanbied om vir die Olifante te speel sodat hulle broodnodige wedstrydtyd kan kry. “Verblyf en ander logistieke sake is egter ’n faktor. Ons gaan beslis voort om dit te bespreek. “Ons praat ook met die SWD-Arende en Boland. Hopelik sal van die ander spelers Varsity Cup ook kan begin speel.” Spoedvrate Die heealgter Tristan Leyds is sowat 10 weke met ’n gebreekte vinger buite aksie en dit baan die weg vir ’n speler soos Sergeal Petersen om sy terugkeer ná ’n besering in die laaste vesting teen die Griekwas te maak. ’n Agterste driehoek gelaai met spoedvrate soos Petersen, Leolin Zas en Edwill van der Merwe behoort vir groot opwinding te sorg.