MORNINGSTAR se ster skitter tans nie so helder nie – en dit oor huise. Dié gemeenskap naby Durbanville is die huise-hel in oor hulle meen daar trek te veel plaasmense by die nuwe huise hier in. ’n Inwoner, Aldora du Plooy, kan nie verstaan dat hul behoeftes geïgnoreer word nadat ’n hof in hul guns beslis het nie. ’n Moerige Du Plooy vaar uit: “Ons het genoeg gehad. “Hulle kan maar versterkings gaan haal, maar niémand gaan hier intrek nie.” Son het gister met talle backyard dwellers gepraat oor die nuwe intrekkers. Daar was ’n sterk polisieteenwoordigheid toe die begunstigdes moes intrek en die back­yard dwellers die ingang geblokkeer het. Suip Een vrou wat van ’n plaas af getrek het Morningstar toe, sê sy het sowat twee weke gelede ingetrek en geen probleme ondervind nie. “Die mense gaan nou so aan, dan suip hulle later weer saam met ons. So, ek voel net hier is baie mense wat nie aansoek gedoen het nie en nou raak hulle kwaad dat hulle nie huise kry nie. “Dit is nie ons skuld nie.” Hoewel Du Plooy klaar ’n huis gekry het, sê sy sy gaan nie ophou om te baklei vir haar bure nie. “Ons mense se bungalows staan soos skepe. Die plaasmense kry lekker op die plaas. “Hulle kry krag en water verniet. So, wat wil hulle hier kom maak? Hulle kom smokkel hier,” kla sy. John Jansen, ’n lid van die Morningstar Ontwikkelingsinisiatief (MDUI), sê daar was ’n hofsaak en daar is ’n besluit dat 75% van die behuising sal gaan aan inwoners van Morningstar en die res aan mense van buite. “Maar nou is die hele ding omgeswaai en daar word nie volgens die hof se beslissing opgetree nie. Daar word nou op ’n ander skedule gewerk.” Ursula Julies sê dit is ook onregverdig dat daar jong mense is wat huise kry voor ander wat al langer as 20 jaar op die waglys is. Berenice Stuurman, wat sedert 2009 op die waglys is, sê: “Ek is baie gelukkig vir die inwoners wat al ingetrek het en gun dit vir hulle omdat hulle dit net soos ek nodig het. “Ek is bewus daarvan dat ek nie die enigste backyard dweller is nie, maar ek sal ook net so dankbaar wees soos hulle vir ’n huisie van my eie.” Zane Williams, die voorsitter van die MDUI, sê die eerste begunstigdes het hul eenhede in Desember 2020 ontvang. Volgens hom het die MDUI die lys van begunstigdes wat moes intrek die dag voor die verwagte oorhandiging ontvang. Hy sê dit het die gemeenskap of MDUI geen tyd gelaat om die lys deur te gaan of dit te bespreek nie. Volgens die Stad Kaapstad is daar nog 56 wooneenhede in die projek beskikbaar. Die oorhandiging van huise sal na verwagting teen einde Maart voltooi wees indien alles volgens plan verloop. Ontwrig Die Stad sê Breaking New Ground-huise word spesifiek aan kwalifiserende begunstigdes toegeken wat in die behuisingsbehoefte-register geregistreer is en wie se huishoudelike­ inkomste nie R3 500 oorskry nie. Volgens die City het alle partye ooreengekom oor die inhoud van die hofbevel, insluitend die toekenning van behuising en dat die MDUI en sy lede nie die projekterrein mag betree en die oorhandiging ontwrig nie. Die Stad sê hy sal moontlike korrupsie ondersoek. 