EVERTON se manager, Carlo Ancelotti, het erken hy is bekommerd oor sy span se peil teen die “swakker” spanne in die laer helfte van die punteleer. Ancelotti en sy Toffees betree ’n periode van sewe weke wat hul seisoen kan maak of breek. Die span van Merseyside het meer punte ingesamel teen die sogenaamde Big Six-spanne (14 in agt wedstryde) as wat hy teen spanne in die 15de posisie of laer (13 in agt) ingesamel het. Insluitend vandag se liga-stryd teen Southampton, pak Everton ’n reeks wedstryde teen spanne in die laer helfte van die punteleer soos West Brom, Burnley, Crystal Palace en Brighton. Toekoms Dis net Chelsea wat hy op 8 Maart pak wat ’n posisie onder die topses-spanne beklee. Met vyf punte weg van ’n topvier-posisie en Champions League-kwalifikasie, is Maart en April ’n kritieke tydperk in die klub se toekoms. “As ek moet sê wat tot nou gebeur het, moet ek sê ek is bekommerd, want ons pak nou die spanne onderaan die punteleer,” verduidelik Ancelotti. “En dis hulle wat vir ons meer probleme geskep het. Ons moet eenvoudig oplossings vind vir hierdie soort probleme. Ek is oortuig die liga is baie mede­dingend en baie moeilik. “As jy sien hoe goed die Engelse spanne in Europa vaar, moet jy daarvan kennis neem dat die ander spanne onderaan die punteleer ook verbeter. Om teen spanne soos Fulham en Burnley te speel is nie maklik nie.” Daarbenewens is Everton se rekord op sy tuisveld ook niks om oor opgewonde te raak nie. Veg Everton het tot dusver net vier van sy 12 wedstryde op Goodison Park gewen. Volgens Ancelotti sal dit vinnig moet verander indien hulle Champions League-drome het. “As ons veg vir ’n Europese posisie, moet ons verbeter op ons tuisveld,” aldus Ancelotti. – AP