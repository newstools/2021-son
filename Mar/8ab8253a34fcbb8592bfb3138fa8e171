BENNI McCarthy is besig om sy voormalige werkgewer Cape Town City te slaan waar dit die seerste maak. Die voormalige Bafana Bafana-doelskieter is na bewering in gesprekke om die Citizens se voormalige talent Kouassi Kouadja na sy AmaZulu-span te lok. City se eienaar, John Comitis, wou nie juis die aap uit die mou laat nie. “Ek het so gehoor,” was Comitis se reaksie. “Maar ek is nie seker nie. “Hy is mos nou ’n vrye agent. Hy is ’n goeie speler, maar ek is nie seker nie.” Hoewel Comitis dit nie sal erken nie, is sy verhouding met McCarthy nie meer wat dit was soos voorheen toe die duo saamgewerk het nie. Dis vanselfsprekend omdat McCarthy op so ’n onbeleefde wyse die deur gewys is. Daar was ’n bietjie van ’n moddergooiery wat ’n wrang smaak vir talle City-fans gelos het. AmaZulu is dié seisoen ’n openbaring sedert McCarthy aan die begin van die seisoen die leisels oorgeneem het. McCarthy het reeds die dienste van ’n paar voorma­lige City-spelers opgeraap wat nie kanse onder sy City-opvolger, Jan Olde Rieke­rink, kry nie. Een so ’n speler is die middelveldspeler Zukile Kewuti. Dan het die ervare doelskieter Lehlohonolo Majoro ook die blou van City vir Usuthu se groen verruil. Hy het sy voormalige assistent in die Kaap, Vasili Manousakis, ook nadergetrek as sy regterhand by die KwaZulu-Natalse klub. McCarthy het ook die fisieke striker Siphelele Mthembu na Durban gelok om weer vir hom uit te draf. Of dit net pure toeval is of McCarthy wat vir sy voormalige werkgewer in Comitis ’n punt wil bewys, sal vir die meeste maar nog net ’n raaisel bly. AmaZulu is tans sesde in die Premierliga, terwyl City agteruit geboer het na die agtste plek.