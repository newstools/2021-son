’N PA van sewe kinders is in die Parow-hof skuldig bevind vir poging tot moord op sy seuntjie wat destyds net 11 maande oud was. Die voorval het op 15 Januarie 2018 in Delft gebeur toe die 30-jarige man die kind by sy eksmeisie gaan haal en toe met die baba verdwyn het. Die baba is later deur iemand by die mond van ’n dreineerpyp gekry waar sy pa hom neergesit het. Die staat het aangevoer hy het die babatjie aangerand en toe by die dreineerpyp neergesit omdat hy gedink het die kleintjie is dood. Die pa het vroeër gesê twee mans het hom aangerand en sy baba met ’n graaf raakgeslaan. Slaap Dis tóé dat hy die kind by die dreineerpyp weggesteek het om hom glo te beskerm. Die selferkende 26-bendelid het getuig hy het toe gaan slaap en later die middag, toe hy wakker word, was sy babatjie weg. Hy is toe na een van sy susters, maar het haar nie vertel wat gebeur het nie. Hy het eerder vir kos en beddegoed gevra om die aand daar te slaap. ’n Verbyganger het die aangerande baba gesien en hospitaal toe gevat. Hy was in ’n koma en is na die Rooikruis-kinderhospitaal geneem. Landdros Amanda van Leeve­ het gesê dis vreemd dat net die baba beseer is en hy het niks oorgekom nie. “Jy is nooit aangeval nie. Jy het die baba by die drein gelos omdat jy gedink het hy is dood. Jy het nooit na die drein teruggegaan om te kyk of die kind oukei is nie.” Hy is aangekla van kindermishandeling en poging tot moord en die sake is saam gelas. Hy sal sy vonnis op 16 Maart aanhoor.