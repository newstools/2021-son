CALITZDORP. – Hy wou net ’n landbouer word en vir sy ma-hulle werk. Maar toe kom die noodlot en eis die lewe van die vrolike matriekseun Herschelle Willemse (17) deur ’n tragiese motorongeluk. ’n Munisipale voertuig wat Sondagoggend teen die muur van die plaaslike kliniek gebots het, het Herschelle doodgery. Daar is nou meer vrae as antwoorde oor die ongeluk. Sy ma, Nicolene, vertel: “Herschelle het ’n vertrek opgehelder as hy daar inkom. Hy het sy liefde vir sy medemens uitgestraal. Dis soos ons hom grootgemaak het. “Hy het die grootste respek vir volwassenes gehad. Hy was ’n SWD-rugbyspeler en het al in Johannesburg gaan speel.” Herschelle se ouers is steeds in die duister oor wat werklik gebeur het. Bemoedig “Ek en sy pa, Johan, is stukkend, maar die gemeenskap ondersteun ons goed. “Sy matriekmaats was almal hier. Die skoolhoof, Herman Davids, het ons reeds kom bemoedig. “Maar ons sal eers berusting kry wanneer ons weet wat gebeur het.” Jakob Willemse, ’n familielid, beskryf Herschelle só: “Hy het graag gegee, uitgedeel van sy tuin se groente. Landbou was sy lewe en hy sou sowaar ’n uitmuntende boer geword het.” Chris Spies, ’n polisiewoordvoerder, het by navraag gesê: “Die ongeluk waarin die slagoffer gesterf het, het Sondagoggend in Voortrekkerweg gebeur. “Drie mense het van die toneel gevlug. Dit is in hierdie stadium nie duidelik wie die voertuig bestuur het nie. Die ondersoek duur voort.”