LIVERPOOL se treurmare in die Engelse Premierliga ken geen einde nie. Die relegasie-bedreigde Fulham het die Reds gister op Anfield met 1-0 geklop. Dis die sesde agtereenvolgende tuisnederlaag vir Jürgen Klopp se span. Dié uitslag plaas Klopp (bestuurder) se span nou dieper in die moeilikheid in terme van kwalifikasie vir volgende seisoen se Uefa Champions League. Die verdedigende kam­pioen was gister in die sewende plek en kon teen gisteraand tot die agtste plek gesak het as Tottenham Hotspur gister se laataand-stryd teen Crystal Palace gewen het. Soos Liverpool tans sukkel om te wen en selfs doele aan te teken, sal ’n mens sweer iemand het een of ander moetie in die Anfield-stadion gestrooi. Fulham sal egter min gepla wees oor die Reds se probleme, want gister se belangrike sege het die hoop lewend gehou om nog volgende seisoen in die Premierliga te speel. Mario Lemina se doel net voor die rustyd het die besoekers die voortou gegee, waarna hulle met tieragtige verdediging en ’n bietjie geluk die Reds van ’n gelykmaker weerhou het.