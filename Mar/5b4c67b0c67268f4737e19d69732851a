SUID-AFRIKANERS moet hulself vir nog vyf jaar van beurtkrag voorberei. Dit omdat Eskom tans sukkel om sy sukkelende steenkoolkragstasies in werking te hou. Daarby gaan die kragreus ook 4000 MW minder krag oor die volgende vyf jaar lewer. André de Ruyter, Eskom se uitvoerende hoof, sê die risiko van beurtkrag sal met die verloop van tyd afneem, maar gaan nie verdwyn nie. Dit omdat die maatskappy met kritieke instandhoudingswerk voortgaan. Hoewel 'n ekstra 7 000MW sedert 2015 tot die kragnetwerk gevoeg is, moet Suid-Afrika weens verouderde steenkoolkragstasies, wat konstant onklaar raak, steeds beurtkrag verduur. Volgens De Ruyter is een opwekeenheid by die Kendal-kragstasie tans afgeskakel terwyl beplande instandhouding by 'n ander eenheid by die Duvha-kragstasie geskrap is. Daar is ook volgehoue probleme by die Tutuka-kragstasie. Verder is een opwekeenheid by Koeberg ook drie weke vroeër as beplan weens 'n lekkende stoompyp van lyn gehaal is. Jan Oberholzer, Eskom se bedryfshoof, sê die korttermynplan is om die Duvha- en Tutuka-kragstasies behoorlik te laat werk. Daardeur sal 2300 MW tot die kragnetwerk gevoeg word.  - SowetanLive