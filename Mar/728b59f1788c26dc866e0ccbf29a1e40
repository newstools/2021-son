BEURTKRAG gaan vandag weens die roudiens van Koning Goodwill Zwelithini vir vier ure opgeskort word. Zwelithini (72), wat aan diabetes gely het, is laas week aan Covid-19-verwante komplikasies dood. Hy is Woensdag tydens 'n privaatseremonie begrawe. Eskom sê in 'n verklaring hul besluit om beurtkrag tussen 10:00 en 14:00 op te skort, is om die land toe te laat om 'n belangrike historiese gebeurtenis te aanskou. Die besluit kom 'n dag nadat Eskom beurtkrag weer tot fase-2 verhoog en tot Saterdag verleng het. Eskom sukkel tans met 'n verlies aan opwekkapasiteit. Beurtkrag sal ná 14:00 soos normaal voortgaan. - News24 