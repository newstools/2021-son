DIS belangrik om elke ras se geskiedenis in die Nelson Mandelabaai-metro te eer. Khoi-hoofmanne en ander rolspelers het Vrydag in die Gqeberha-stadsaal (voorheen Port Elizabeth) byeengekom om die geskiedenis van alle rasse in die metro te bespreek. Die gesprek kom nadat die stad se naam onlangs na Gqeberha verander is. Ander plekke het ook nuwe name, soos die Port Elizabeth-lughawe, wat nou die Hoofman Dawid Stuurman Internasionale Lughawe is, en Uitenhage, wat nou Kariega is. Christian Martin, ’n KhoiSan-hoofman, sê daar is groot opgewondenheid omdat die gebied nou van die oue na die nuwe sal gaan. “Dit is ’n baie goeie ding. Almal word nou in die stad vereer.” Martin verduidelik die oorsprong van die stad se naam is uit Xhosa, die lughawe is van Khoi-oorsprong en dan het koningin Victoria, wat van Britse afkoms was, ’n standbeeld ter ere van haar. “Dit is die hele geskiedenis van die Nelson Mandelabaai. Niemand se geskiedenis word eenkant gegooi nie.” Kolonialiste Hy voeg by die naamsveranderingsproses is nie vreemd nie. “Dit is al internasionaal gedoen. Indië het al ’n naamsverandering gehad toe Bombaai na Mumbai verander is. “Dis as gevolg van hoe die kolonialiste die naam geskryf en uitgespreek het.” Die mayor van die Baai, Nqaba Bhanga, is egter onder diegene wat gekant is teen die naamsveranderinge en wat voel dit is nie inklusief nie. Hy het ook onlangs genoem Gqeberha het geen betekenis in Xhosa nie. Martin het intussen ’n formele klag teen die burgemeester ingedien oor sy onlangse uitlatings. “Dit is jammer dat die grootste teenstander van die onlangse naamsverandering toevallig die burgemeester is,” aldus Martin.