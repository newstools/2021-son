CALITZDORP. – Isak van Rooyen (47), beter bekend as Sakkie Tiep, se liggaam is verlede week hier ontdek. Dorpenaars het oral aan hierdie stil man hulde gebring. Sakkie Tiep, wat sy bynaam gekry het omdat hy op die plaaslike tiep (vullishoop) gewoon het, was in 2008 betrek by die moordsaak van die agtjarige Charmaine Conradie. Sy is in die omgewing van die omliggende berge vermoor. Vir die Conradie- moord is twee verdagtes – Jafta “Blinkoog” Andries en Van Rooyen – aangekeer, maar toe later weer vrygelaat. Van Rooyen het destyds aan ons gesê mense het hom verdink net omdat hy op die tiep gewoon het. “Maar ek het niemand seergemaak nie en ek dra ook niemand in my hart nie.” Die hof het hulle vrygespreek. Klein Charmaine se moordenaar is ná 13 jaar nog nooit opgespoor nie. Inwoners het al verskeie kere gevra die saak moet heropen word. Anthony Ewerts, oudburgemeester van Calitzdorp, sê oor Sakkie Tiep: “Sakkie was ’n eenvoudige, nederige swerweling en het nog geen mens leed aangedoen nie. “Hy is onregverdiglik aangehou vir die moord, maar vandag loop die moordenaar steeds vrylik rond. “Hy het twee vriende gehad – sy hond en sy beste vriend, Daniel “Boetie Magalie” Tiemie. Nou is hy nie meer Sakkie Tiep nie, maar ’n Koningskind.” Sers. Chris Spies, ’n polisiewoordvoerder, het Van Rooyen se dood bevestig en gesê hulle vermoed geen gemene spel nie.