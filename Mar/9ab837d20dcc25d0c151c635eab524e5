DIE wenner van reeks 16 van Idols SA, Zama Khumalo, het uiteindelik haar nuwe kar ontvang. Die skaam sangeres wat almal se voete met haar engelestem onder hulle uitgeslaan het, het Dinsdag spoggerig die nuus op Instagram gedeel met ’n foto­ van haar splinternuwe wit Toyota Starlet. Sy skryf daarby: “Dankie @toyota vir my pragtige baba. Dankie @idolssa dat julle dit laat gebeur het.” Benewens die Starlet het die boorling van Witbank ook weggestap met R1 miljoen, ’n musiekkontrak van Kalawa Jazmee, ’n volle­ R150 000 se splinternuwe Samsung-produkte, R100 000 se klere van Truworths, ’n Kymco Xciting scooter ter waarde van R120 000 en musiekinstrumente ter waarde van R80 000 van Yamaha. Die sangeres is verlede jaar met meer as 20 miljoen stemme as die wenner aangekondig en het onmiddellik ’n miljoenêr geword. En dít nadat haar familie haar moes ompraat om vir die kompetisie in te skryf! Sy het veral gewild geraak nadat dit uitgekom het sy en haar mede-semi­finalis in reeks 16 Bran­don Dhludhlu is ’n paartjie. Die duo het gedurende die kompetisie verlief geraak en saam in die topdrie deelgeneem, maar hulle het kop­gehou en eers ná die kompetisie hul romanse bekend­gemaak. – ZAlebs