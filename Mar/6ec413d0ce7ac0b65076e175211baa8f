DRIE tieners van George is die naweek gearresteer nadat hulle na bewering 'n vermeende rower doodgesteek het. Volgens die polisie het die verdagtes van 16, 17 en 19 jaar vir Werner Morris, 'n man in sy 30's, vermoor nadat hy een van die tieners vroër die dag beroof het. Kapt. Malcolm Pojie, 'n polisiewoordvoerder, sê Morris se liggaam is Sondag kort voor 05:00 in Cainestraat met 'n steekwond aan die linkerkant van sy rug aangetref. Pojie sê die arrestasies het gevolg nadat die polisie inligting van ooggetuies ontvang het. Volgens ooggetuies het Morris na bewering een van die tieners beroof. 'n Nadoodse ondersoek moet nog gedoen word om die presiese oorsaak van dood vas te stel. Die tienerseuns verskyn Dinsdag in die George-landdroshof. - Algoa FM