LUCY se Avonture: Die Kabouter, die Eiland en die Groen Gevaar. Dít is die titel van die debuut-publikasie van Bronwyn Meyer van George. Meyer is ’n nie-praktiserende maatskaplike werker en het die boek uit haar eie sak gefinansier. Dit is ’n kinderboek waarin Meyer gewys het hoe talentvol sy werklik is deur al die illustrasies self te behartig. Die boek is gemik op lesers vin die ouderdomsgroep van ses tot nege jaar, maar dis ook geskik vir voorlesing aan jonger kinders. Die gebruik van beeldspraak en idiome kom in die boek voor. Die rymende teks help om die taal vas te lê en leesvaardigheid te be­vorder. Boodskap Meyer vertel: “Die storie handel oor die vriendskap tussen ’n meisietjie en ’n kabouter en die meisietjie se missie om die kabouter uit die kloue van ’n bose mag te red. Die boodskap wat ek by my lesers wil tuisbring, is dat die goeie die slegte kan oorwin as jy daarvoor veg. “’n Boek het die mag om goeie saad in jou brein te saai en nuwe wêrelde vir ’n kind te open.” Meyer beskou lesers as leiers en ag dit noodsaaklik dat ouers hul kinders vroeg reeds aan boeke blootstel. Oor haar debuut, beskikbaar teen R120, is Meyer baie opgewonde en sy glo dit sal ’n groot sukses wees. Sy nooi alle belangstellendes uit om haar op Facebook te volg, vir haar ’n e-possie te stuur by bronwyn77@gmail.com of telefonies te kontak by 079 391 9389.