DIE Kaapstadse musikant, vermaaklikheidsbedryf-entrepreneur en mamma van drie Carina Bruwer gaan probeer om 21 km oor Walkerbaai, van Gansbaai tot in Hermanus, te swem om geld in te samel vir die Tribuo-fonds. Dis ’n privaat, niewinsgerigte fonds wat gebore is uit die noodsaak om finansiële bystand te verleen aan Suid-Afrikaanse vryskutkunstenaars en lede van verwante bedrywe wat hul bron van inkomste as gevolg van Covid-19 verloor het. Tribuo – Latyns vir “ek gee” – bied ’n geleentheid om in uitstekende Suid-Afrikaanse kunstenaars en hul loopbane te belê. Herstel Met haar swemuitdagings het Carina in die laaste paar jaar al byna R700 000 en meer as R2 miljoen in mediawaarde vir liefdadigheidsorganisasies ingesamel. Dié keer vat sy hande met die Tribuo-fonds om mense in die uitvoerende kunste te ondersteun wat weens die pandemie diep in die nood is. “Ons bedryf is op sy knieë, met min hoop op vinnige herstel wanneer die inperkings opgehef word en daar was min tot geen finansiële ondersteuning vir kunstenaars van regeringskant. Geliefde verhoogkunstenaars en die tegniese spanne wat gehelp het om duisende spesiale ervarings te skep, moet nou soms hul besittings verkoop net om in basiese behoeftes te kan voorsien,” verduidelik Carina.