DIE basiese belange van plaasgemeenskappe word baiekeer misgekyk. Om dié rede het die uitvoerende burgemeester van die Cederberg-munisipaliteit, Sylvia Qunta, die inisiatief geneem om ’n komitee te stig wat na dié mense se belange sal omsien. Qunta het die aankondiging op Menseregtedag in Citrusdal gedoen by ’n spesiale viering waar sowat 50 plaaswerkers teenwoordig was. “In ons land moet almal gelyk behandel word. Dis ons plig om meer te doen om die gelykheid en die regte nader te bring aan die kwesbaarste groepe en mense. Mishandel “In ons samelewing hang die respek wat jy by banke, hospitale, polisiekantore en ander instansies kry van jou klas of rang af.” Sy sê benewens dit word plaasmense steeds nie reg betaal nie en van hulle word ook nog op plase mishandel. Qunta sê die komitee sal uit die kantoor van die speaker gerun word. “As deel van sy rol in openbare deelname gaan hy onder andere moet kyk na die regte en behandeling van ons mense in die werkplek en by ons staatsinstellings.” Eerw. Chris Nissen van die Menseregtekommissie het ook die vieringe bygewoon. Die munisipaliteit wil in samewerking met die Menseregtekommissie, departemente van arbeid, gesondheid, landelike ontwikkeling en grondsake en die CCMA te werk om plaaswerkers te help.