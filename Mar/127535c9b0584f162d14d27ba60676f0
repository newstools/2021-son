TWEE ouens van Gqeberha (Port Elizabeth) is in hegtenis geneem nadat hulle na bewering 'n dranklorrie gekaap het. Die lorrie was Donderdag op pad om 'n aflewering te maak toe dit om 13:30 by die verkeersligte op die R75 (Uitenhage-weg) gekaap is. Kapt. Andre Beetge, 'n polisiewoordvoerder, sê drie gewapende mans het die bestuurder en sy assistent in 'n silwer Volkswagen Polo gedwing en het hulle later by 'n oop veld in Joe Slovo uitgelaai. Die lorrie met nog 48 kiste drank is 'n ruk later (om 14:15) verlate in Sewetistraat in Joe Slovo gevind. Beetge sê die twee verdagtes van onderskeidelik 26 en 27 jaar oud is in die nabye omgewing gevind waar hulle kiste drank gedra het. Hulle is onmiddellik in hegtenis geneem.