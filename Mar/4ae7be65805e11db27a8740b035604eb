’N 20-JARIGE man van Beaufort-Wes is verlede week in die Oudtshoorn-streekhof skuldig bevind aan die verkragting van ’n 13-jarige meisie, twee klagte van menseroof en een van roof met verswarende omstandighede. Angus Minnaar het die tienermeisie en haar 14-jarige nefie op 15 Julie 2018 na die bosse naby ’n rivier gesleep, met ’n skaapskêr gedreig, hul voete met ’n skoenveter aanmekaar gebind en die meisie twee keer verkrag. Ontken Hy is ook daaraan skuldig bevind dat hy ’n familielid, Tescolene Cedras, met ’n mes gedreig en van R50 beroof het. Op ’n aanklag dat hy ’n 16-jarige seun op 27 Mei 2017 van R100 beroof het, is hy onskuldig bevind. Minnaar het getuig hy het die twee kinders die betrokke dag gevra om te help soek na perde en ontken dat hy hulle vasgebind en die meisie verkrag het. Volgens hom het die meisie gevra of hy al seks gehad het en het haar toe uitgetrek. Die 14-jarige seun het getuig dat Minnaar hom beveel het om sy baadjie uit te trek en op die grond te gooi sodat die meisie daarop kon lê. Leuens Hy het daarna een van die seun se skoenveters geneem en die twee se bene aan mekaar vasgebind. Die meisie is daarna twee keer verkrag. Streeklanddros Sylvia Ma­ndla het in haar uitspraak gesê Minnaar het in die hof kom leuens vertel. Sy het sy weergawe verwerp. Die hof het bevind die twee kinders het met selfvertroue getuig, selfs in die kruisondervraging. Die saak is vir vonnisverrigtinge tot 13 April uitgestel.