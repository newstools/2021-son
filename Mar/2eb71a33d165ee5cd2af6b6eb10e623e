DIE nasionale vrouekrieketspan sal hul vorm van die eerste ODI in hul reeks teen Indië wil herhaal om sodoende die voortou in die reeks van vyf te neem. Die Vrouteas het die eerste wedstryd in Lucknow (al die wedstryde vind daar plaas) maklik met agt paaltjies gewen, maar moes Dinsdag die knie met nege paaltjies buig. Dit was maar ’n gesukkel in die tweede wedstryd, maar een speler wat haar kop hoog kan hou, is die middelkolwer Lara Goodall. Dié Kapenaar het met haar 49 lopies die hoogste telling in Suid-Afrika se beurt behaal en een van haar spanmaats beskou haar as die toekoms. Mignon du Preez, ervare middelkolwer, het gister liries oor Goodall geraak toe sy die media in ’n virtuele mediakonferensie toegespreek het. “Sy is ’n baie exciting jongeling,” het Du Preez gesê. “Ek het al voorheen saam met haar ’n goeie vennootskap teen Indië gehad. Sy is baie goed teen die draaiers en gebruik graag haar voete teen hulle. Sy veeg die bal baie goed en as ’n lefty - hulle hou daarvan as die bal op hulle bene is sodat hulle dit deur middebaan kan slaan. Ek weet sy het baie hard aan haar game gewer.” Die afrigter, Hilton Moreeng, en kaptein, Suné Luus, sal Vrydag weer baie staatmaak op die openingspaar, Lizelle Lee en Laura Wolvaardt, in die kolfafdeling en op Shabnim Ismail en Marizanne Kapp met die bal. Hulle sal ook hoop spelers soos Goodall en een of twee ander kan goeie vertonings lewer wat die Vrouteas sal aanvuur tot ’n oorwinning. Die derde ODI begin Vrydagoggend om 5:30 Suid-Afrikaanse tyd.