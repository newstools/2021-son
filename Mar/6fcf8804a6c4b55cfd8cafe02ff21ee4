MASSIEWE studieskuld kan nie sommer net so afgeskryf word nie. Dít is die mening van die onderwyskenner prof. Jonathan Jansen. Universiteite het laas week landwyd geopen, maar baie studente is tans diep in die skuld, ’n situasie wat deur die pandemie vererger word. Studenteleiers het die afgelope naweek met verskeie visekanseliers vergader om die pad vorentoe te bespreek. Die studente eis onder meer die skrapping van uitstaande studieskuld, geen verhogings in universiteitsgeld vanjaar nie en selfs gratis tersiêre onderrig. Hierdie vergaderings was egter onsuksesvol, waarna studenteleiers ’n beroep gedoen het vir ’n nasionale shutdown van universiteite. Jansen sê as die huidige ekonomiese klimaat in ag geneem word, weet hy nie hoe hierdie studenteleiers dink nie. Hersiening “Jy kan nie net R9 miljard tot R13 miljard se agterstallige skuld eenvoudig wegvee nie. “Dit sal die hersiening van die hele nasionale begroting vereis,” sê Jansen. Hy sê verder wat universiteite doen deur studente met agterstallige skuld steeds toe te laat om te registreer of die registrasietydperk te verleng, is soos om ’n pleister op ’n oop wond te sit. “Dit gaan nie die situasie oplos nie,” meen Jansen. ’n Woordvoerder vir die Universiteit van Kaapstad, Elijah Moholola, sê hulle het sowat R30 miljoen opsy gesit om studente wat daarvoor kwalifiseer met hul historiese skuld by te staan. Jansen is van mening dat die onus op die regering en visekanselier berus om die nasionale begroting uit te figure. Jansen stel voor dat die owerhede die uitstaande skulde moet vat en dit vir die volgende vyf jaar proporsioneel onder die 26 openbare universiteite verdeel. “Dit sal onmiddellik ’n visekanselier en sy span die versekering gee dat hulle daardie geld sal ontvang . Geleentheid “Die skuld kan nie afgeskryf word nie, want oor tien jaar sit universiteite dan maar net weer met dieselfde probleem,” verduidelik Jansen. Jansen sê verder dit is belangrik dat almal hul studieskuld betaal sodra hulle begin werk sodat ander ook die geleentheid kan hê om verder te gaan studeer. – EWN