DIE Menseregtekommissie (MRK) in Limpopo ondersoek beweringe van rassisme by 'n ouetehuis. Werkers by die tehuis in Louis Trichardt moet na bewering aparte toilette gebruik. Victor Mavhidula, bestuurder van die kommissie in Limpopo, bevestig die ondersoek. Hy sê volgens van die werkers kom die praktyk al 'n aantal jare aan. "Dit het nou aan die lig gekom, nadat van die werkers 'n klag by die kommissie ingedien het. "Ons is vasbeslote om agter die kap van die byl te kom met hierdie saak en het reeds met van die werkgewer gesels." Intussen het die departement van maatskaplike ontwikkeling in Limpopo ook bevestig dat hulle 'n span maatskaplike werkers stuur om die beweringe te ondersoek. Witness Tiva, 'n woordvoerder vir die departement, sê hulle beskou die aantygings as ernstig. Die departement bestee jaarliks sowat R1 miljoen om die sentrum te befonds. - SABC News