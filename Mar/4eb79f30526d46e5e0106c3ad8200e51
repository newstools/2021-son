VIER mans moet hof loop nadat hulle na bewering ’n egpaar in hul huis in The Craggs in Plettenbergbaai aangeval en beroof het. Sers. Christopher Spies, 'n polisiewoordvdoerder, sê die arrestasies Woensdagoggend volg na ’n ondersoek deur Plettenberg-polisie en sekuriteitsbeamptes. Volgens Spies het vyf mans met messe en pangas Dinsdagaand by die couple se huis ingebreek en geld geëis. “Die egpaar van onderskeidelik 71 en 63 jaar is na bewering vasgemaak. Die man is aangerand en die verdagtes het die huis geplunder. Die verdagtes het weggekom met juwele, twee TV’s sowel as ’n onbekende bedrag geld en het van die toneel gevlug met ’n Isuzu double cab bakkie." Die bakkie is later verlate by die Tsitsikamma-tolhekke gevind. Spies sê die ondersoek het die span na ’n petrolstasie gelei waar die egpaar se bankkaarte gebruik was om goed te koop. Terwyl hulle na die verdagtes gesoek het, het sekuriteitswagte ’n man vasgetrek wat die beskrywing van een van die verdagte gepas het. Verdere ondersoek het die polisie na twee verskillende huise in Qolweni geneem waar drie ander verdagtes gearresteer is en gesteelde goedere gevind is. Die verdagtes sal Vrydag in die Plettenberg hof verskyn op klagte van huisroof en besit van gesteelde eiendom. -News24