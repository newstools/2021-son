COPS van Kuilsrivier se eenheid belas met gesinsgeweld, kinderbeskerming en seksuele misdrywe (FCS) het die SA Menseregtekommissie (SAMRK) ingeroep om te help. Dit gaan oor die gesondheids- en veiligheidskwessies in die kantoor waarin hulle werk. Dit volg nadat die groep speurders maande gekla het oor die toestand van hul kantore en die gebrek aan water en ablusiegeriewe. Die gebou is op die hoek van Van Riebeeck- en Langverwachtweg – reg oorkant die polisiekantoor. “Dit is nou meer as ’n maand dat ons nie lopende water het nie. “Daar is geen vullisver­wydering nie en die onkruid in die agterplaas staan dik en hoog.” Die beamptes sê weens die gebrek aan dienslewering is daar gedurig rotte, muise en slange. “Wanneer dit reën, lek dit in en die files word nat.” Die department van arbeid het die kantoor se deure Vrydag gesluit weens veiligheids- en gesondheidsredes. Die speurders wat met delikate sake werk, was toe genoodsaak om buite die gebou uit hul karre te werk. Brig. Novela Potelwa, hoof van die polisie se kommunikasieafdeling, het by navraag gesê die polisie huur die gebou van die Wes-Kaapse departement van vervoer en openbare werke wat dit van iemand anders af huur. “Ons het die kwessie onder die departement van openbare werke se aandag gebring.” Sy sê die beamptes ontmoet net soggens voor die gebou. “Na dit kan hulle werk van waar hulle is.” Gister, na ses dae, het ’n inspekteur van departement van arbeid weer die kantore besoek. “Ons weet nog nie wat aangaan nie, maar ons is in kennis gestel dat die gebou nou weer oop is. Niks is nog reggemaak of verander nie. Daarom het ons nou die Menseregtekommissie genader.”