DIT lyk asof die sukses van die superster Rihanna se Fenty Beauty- en Savage X Fenty-reeks haar sakke net nóg dieper gemaak het. Die popster het haar nuwe huis in Beverly Hills vir $13,8 miljoen (sowat R204 miljoen) gekoop. Vanjaar het RiRi geen Grammy-benoeming gekry nie en haar miljoene aanhangers wag stééds op haar langverwagte album, R9. Sy was egter die laaste tyd baie besig en het gekook in die sake­wêreld én ander dele van haar lewe, soos haar liefdeslewe. Bure Verder het sy pas The Rihanna Book gepubliseer. Dis ’n beperkte uitgawe met foto’s van die sangeres se Barbados-kinderjare, wat nog nooit gesien is nie, tot haar meer onlangse superster-oomblikke. Dié boek verkoop tans vir sowat $150 (sowat R2 215) op Amazon. In haar nuwe mansion het sy welbekende en legendariese bure soos die sangers Mariah Carey en Paul McCartney. RiRi het vanjaar dalk nie die Grammys onder haar “umbrella” gekry nie, maar ons kan beslis nie haar nuwe berk, ASAP Rocky, of die feit ignoreer dat haar Savage X Fenty-reeks in dié stadium meer as $1 miljard (sowat R14,77 miljard) werd is nie. Haar skoonheidsreeks domineer! En nou vergroot haar nuwe “paleis” haar reeds indrukwekkende eiendomsportefeulje. Die Engelse sê mos the sky’s the limit. Wel, RiRi reik verby daai sky.