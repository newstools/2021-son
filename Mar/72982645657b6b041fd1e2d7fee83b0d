JOHAN de Koker beskryf hoe hy en sy Suidwestelike Distrikte-spanmaats eenkeer op die vooraand van ’n wedstryd op die vloer van ’n kerk in Port Elizabeth moes slaap as “lekker ou dae” In die moderne era sou so ’n situasie as afgryslik beskou word, maar vir manne soos De Koker was dit hul Holiday Inn en ’n adventure. In die onstuimige jare van 1970 – 1987 was daar geen vlugte na wedstryde, geen fiksheid-afrigters en fisioterapeute of fancy trappings nie. Toegewydheid Maar manne soos De Koker het ’n gesamentlike doelwit voor oë gehad en dit was om rugby te kon speel. Selfs al moes hulle een keer ’n week ’n oefen­sessie in Mosselbaai of George bywoon om die SWD-span te haal. Om sy toegewydheid aan die sport te bewys, het hy onlangs ingestem om vanjaar terug te keer na die hot seat as Villagers Worcester se hoofafrigter. De Koker, ’n kranige senter in sy speeldae, wil die lekker ou dae van titels wen met sy geliefde Villagers Worcester laat herleef. Onder sy breierskap het Villagers die Bolandse Premierliga-titel in 2012, 2014 en 2015 gewen. Hy was vanaf 2010 – 2016 in die pos. Hy neem die leisels oor by Aldridge Mercuur, wat Robertson nou afrig. De Koker was ook voorheen hoofafrigter van die Boland Amateur B-span. Hy was in beheer van die Amateur A-span wat die Suidelike toernooi teen WP in 2013 gewen het. Oor sy nuwe uitdaging sê hy: “My plan van aksie is om elke speler se individuele vaardighede te verbeter. “Daarom het ek die regte afrigterskorps gekies om my te help. Ek wil hê spelers moet ’n positiewe gesindheid op en van die veld openbaar, gedissiplineerd, georganiseerd en toegewyd wees. “Ons wil kompeterend wees teen die beste spanne in die Boland en daarvoor moet spelers gemotiveer wees om rugby te geniet. Spelers moet ten alle tye respek vir die sport en hul opponente hê,” sluit hy af.