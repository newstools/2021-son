DIE opsigter van 'n begraafplaas in Despatch in die Oos-Kaap is Woensdagoggend in sy kar geskiet, berig AlgoaFM. Die 50-jarige munisipale werker is om 09:00 deur 'n onbekende man genader wat hom geskiet het. Kapt. Gerda Swart, 'n polisiewoordvoerder, sê die verdagte het weggehardloop en word nog gesoek. 'n Begrafnisondernemer het die opsigter op die toneel behandel en het hom agterna na die hospitaal geneem. AlgoaFM berig die opsigter gaan daagliks met sy eie motor werk toe waar hy oor begrafnisse en ander sake by die begraafplaas oorsien. Swart sê aan AlgoaFM die slagoffer moet 'n operasie ondergaan. Die motief vir die skietvoorval is ook steeds onduidelik omdat niks van die slagoffer gesteel is nie.