TERWYL ’n klimaat van onsekerheid heers, glo Imran Manack hy sal sy krieketloopbaan in die Kaap voortsit. Die lenige draaibouler is Vrydag by die Wes-Kaapse streekspan se laaste prysuitdeling as die Cape Cobras se eendag­speler van die jaar aangewys. Die Cobras is ook amptelik ontbind by dié geleentheid wat in die Nuweland-krieketstadion gehou is. Dit volg ná ’n onlangse besluit deur Krieket Suid-Afrika om die franchise-stelsel met ’n provinsiale stelsel te vervang. Vir spelers soos Manack wag daar egter ’n onseker toekoms omdat spelers nou deur die verskillende unies eerder as die beroepsentiteite soos die Cobras gekontrakteer sal word. Die 29-jarige boorling van Johannesburg het Gauteng aan die begin van die seisoen vir die Moederstad verruil. Hy het saam met die Lions se Sisanda Magala as gesamentlike voorste paaltjievrate in die Eendagreeks geëindig, met agt paaltjies elk. Verseker Manack is die seun van die legendariese blitsbouler Abdul-Haq “Jack” Manack, wat die Westelike Provinsie sowel as die destydse Transvaal verteenwoordig het. “Ek glo ek het genoeg gedoen om ’n plek vir volgende seisoen in die WP-groep te kan verseker. “Ek het ’n baie goeie seisoen hier in die Kaap beleef. “Dit was vir my ’n belewenis om onder die twee van die beste breiers, Faiek Davids en Ashwell Prince, te kon speel. “Ek verkies om in die Kaap aan te bly, aangesien ek ook familie hier het,” het Manack aan Son gesê. Maar waarom het Manack – wat amper 2 m in sy stewels staan – verkies om draaiballe af te stuur, eerder as blitsballe soos sy pa? “Dit het alles in ’n o. 13-wedstryd begin. “Ek is as paaltjiewagter gekies en toe vra die afrigter gedurende die wedstryd wie draaiballe kan boul. “Ek het my hand opgesteek en soos hulle sê, die res is history,” vertel hy.