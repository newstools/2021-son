DIE besering aan die belowende jong heelagter Tristan Leyds kan die weg baan vir Abner van Reenen om vir die Stormers sy staal in die laaste vesting te wys. Die Kapenaars het Saterdag hul eerste game van die voorbereidingsreeks teen die Cheetahs op hul nuwe tuisveld in die Cape Town Stadium net-net met 33-34 verloor. Hulle kom nou volgende Woensdag in Kimberley teen Griekwas te staan. Die 23-jarige Leyds, die broer van die Springbok-buiteagterspeler Dillyn Leyds, het Saterdag sy vinger in die game teen die Vrystaters gebreek. Volgens John Dobson, afrigter van die Stormers, is dit uiteraard ’n terugslag vir sy span, aangesien Leyds nog lank buite aksie gaan wees. “Hy het een van sy middelvingers beseer. Dit is lelik gebreek en hy sal ’n operasie moet ondergaan. Hy sal minstens 10 weke nie kan speel nie,” het hy aan Son gesê. “Dit is uiteraard ’n groot terugslag, want ons wou hom in die voorbereidingreeks deurgebring het. Hy is ’n baie belowende speler wat ’n paar goeie goed gedoen het.” Dobson het ook bevestig dat die senter Mnombo Zwelendaba hom van die groep moes onttrek weens ’n hakskeenbesering wat hy in Vrydag se kapteinsoefening opgedoen het. “Hy het sy hakskeen geskeur, wat ’n ernstige besering is. Dis ’n jammerte omdat hy ’n great nr. 13 is,” het Dobson verduidelik. Hy sal nou moet besin wie hy op heelagter teen die Poubloues gaan inspan. Teen die Cheetahs het Van Reenen die talentvolle Leyds vervang. Hy het op losskakel stelling ingeneem, met die 19-jarige Kade­ Wolhuter wat van die nr. 10-posisie na die laaste vesting geskuif het. “Dit was ’n bietjie van ’n ontwrigting, want ons het nie daarvoor beplan nie,” het Dobson oor die skuif gesê. Die coach kan Van Reenen dalk teen Griekwas op heelagter inspan omdat hy daar geoefen het. Die ander opsie sal wees om Christopher Schreuder, wat eintlik ’n losskakel is, in te bring. Dobson kan dalk ook nog terugval op die ervare Sergeal Petersen, wat ook nog die nr. 15-trui oor sy kop kan trek. Petersen is egter nog nie heeltemal fiks nie.