’N VIERJARIGE kind is Maandagaand in Lavender Hill gewond toe ’n dwaalkoeël haar getref het. In dieselfde skietvoorval is ’n 17-jarige vermeende gangster noodlottig gewond en hy is op die toneel dood. Die voorval het 17:40 op die hoek van St. Alexander Circle en St. Christopher-laan by Montagu Village gebeur. Volgens kapt. FC van Wyk, ’n polisiewoordvoerder, is die 17-jarige seun verskeie kere raak geskiet. Veroordeel Die gewonde dogtertjie is met ’n ambulans na die hospitaal geneem en is in ’n stabiele toestand. Gavin Walburg van die gemeenskapspolisiëringsforum het die voorval bevestig en die bendeskietery in die area veroordeel. Sake van moord en poging tot moord is geopen en niemand is nog gearresteer nie. Enige iemand met inligting oor die skietvoorval kan die Steenberg-polisiestasie skakel by 021 702 9000 of die polisie se Stop Misdaad-nommer, 08600 10111, bel.