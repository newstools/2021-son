LADISMITH. – Menige inwoner van Kannaland wonder steeds wie nou eintlik hier regeer. Sedert die laaste plaaslike verkiesing is ’n ANC/DA-koalisie aan die stuur van die raad. Icosa het wel die meerderheidstem gewen, maar nie met genoeg om alleen te regeer nie. Toe, laat in November, het die ANC sy rug op die DA gekeer en weer saam met Icosa in die bed geklim. Die ANC het die burgemeestersketting om Magdalena Barry se nek gehang en Fillie Antonie die onderburgemeesterspos gegee. Icosa het die speakerspos (Werner Meshoa) en die verteenwoordiger in die distriksmunisipaliteit (Hyrin Ruiters) gekry. Maar dié nuutgeskepte koalisie was van die begin af broos. En toe kom daar ’n hofsaak waarin Werner Meshoa skuldig bevind aan reisbedrog. Op 10 Maart het Meshoa ’n meeting geroep. Die DA en ANC het toe ’n mosie van wantroue teen hom probeer indien, maar Meshoa het die meeting verdaag. Nietig Toe hou die DA en ANC hul eie meeting waarin Me­shoa en Ruiters vervang is met Aletta Theron van die DA as speaker en Joslyn Johnson (ook DA) as verteenwoordiger in die Tuinroete-distriksmunisipaliteit. Dis dié meeting waaroor Icosa toe hof toe gehardloop het. En verlede week het die hooggeregshof die laaste meeting van die DA en ANC nietig verklaar. Dit het meegebring dat die status quo van voor 10 Maart weer gehandhaaf word. Dit beteken Meshoa is steeds speaker en Ruiters die verteenwoordiger in die distriksmunisipaliteit. Die inwoners kan nou net bespiegel wat die volgende hoofstuk in dié sepie inhou.