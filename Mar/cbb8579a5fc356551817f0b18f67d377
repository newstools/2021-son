SONDAGAAND se storiefilm, Die Smaak van Saffraan, is ’n drama vol emosie met ’n sterk rolverdeling wat die oulike golden retriever Flirt insluit. Nadat hy sy vrou en dogter in ’n plaasaanval verloor het, dwaal ’n boer, Rudi van Rooyen, deur die lewe, verloor sy geloof en skryf sy vriende af. Riaan Gericke, ’n jong predikant, pleit by Rudi om hom by ’n ondersteuningsgroep aan te sluit, aangesien ’n vrou, Kimberley Adams, ’n soortgelyke trauma ervaar het toe sy haar man en seun in ’n kaping verloor het. Viljé Maritz, Monique Rockman, Gustav Gerdener, Magda Beukes en John-Henry Opperman is in die rolverdeling. Die regisseur is Sallas de Jager, wat ook die draaiboek geskryf het. Dis gegrond op ’n verhaal deur die digter Johann van der Walt. “Die fliek is geskiet op die plaas Rustig aan die voet van die pragtige Magaliesberge,” sê Francois Nolte, die vervaardiger. “Ons het oudisies gedoen vir die rolle, maar ek het altyd geweet ek wil Viljé in die rol van Rudi hê. Hy is ’n baie goeie akteur en as iemand hierdie rol kan speel, dan is dit hy. “Monique, wat Kimberley speel, het haar al oor en oor bewys en ek onthou nog op stel hoe Sallas na my toe gekom het en droogweg, soos net hy kan, gesê het: ‘Sy is die real deal.’ “Ek is trots op die eindproduk en elke akteur het hulle goed van hul taak gekwyt.” Viljé sê: “Die fliek is in vier dae geskiet. Ons het doelgerig gewerk, 12 ure ’n dag, maar Sallas het dit makliker gemaak omdat hy weet wat dit is om voor én agter die kameras te werk. Ons was almal baie goed voorbereid, van die spelers tot die tegniese span. “Die onderwerpe wat die fliek aanraak, is wat op ons plase en in ons stede aangaan. Ek het myself in die skoene probeer plaas van iemand wat deur dieselfde is as wat Rudi is. So iets rig skade aan ’n mens aan en ek het dit probeer weergee.” Die Smaak van Saffraan is Sondagaand 14 Maart 20:00 op kyk­NET (DStv-kanaal 144) op die kassie.