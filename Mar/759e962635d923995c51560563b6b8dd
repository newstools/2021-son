DIE polisie in Gqeberha (Port Elizabeth) het 'n man in hegtenis geneem wat Vrydag teen 'n hoë spoed 'n 79-jarige man raakgery het. Die voorval het buite die slagoffer se huis in Motherwell gebeur. Die bewering is dat die 43-jarige verdagte aan Tamsanqa Jusayi se deur geklop en gevra het om met sy seun Lubabalo te praat. Hy het aan die verdagte gesê Lubabalo slaap. Minute later, nadat die man weg is, het Lubabalo en sy pa na buite gegaan. Dis toe dat die verdagte op hulle afgepyl het. Lubabalo kon uit die pad kom, maar sy pa is getref, waarna die voertuig weggery het. Hy is ernstig beseer en na die Livingstone-hospitaal geneem. Die polisie het uiteindelik vasgestel die voertuig behoort aan 'n eks-meisie van Lubabalo, maar is die aand van die voorval deur een van haar neefs gery. Hy is in hegtenis geneem en gaan na verwagting Maandag in die hof verskyn. - Algoa FM