SOKKER in die Sentraal-Karoo bly vir eers opgeskort. Só het die streek se president, Dawid Maans, gister aan Son bevestig oor die huidige stand van sake in sy sokkerstreek. Dít is terwyl van die Wes-Kaapse streke reeds planne in plek begin sit het om die nuwe sokkerseisoen te begin. Maans het uitgewys veiligheid bly vir hulle die hoogste prioriteit. Volgens Maans voel sy unie nie onder druk om nou al reëlings te begin tref nie. Die sokkerbaas is van die opinie dat sy streek met groot versigtigheid vorentoe moet beweeg. “Ons sal nie kanse waag nie,” het Maans beklemtoon. “Soos almal weet, ons streek was een van die brandpunte in die onlangse vlaag van die Covid-19-pandemie. “Die gevolg is, ons gaan vir eers nie aan enige aktiwiteite deelneem nie. “Ons wil met die gesondheidsowerhede vergader om te bepaal of dit veilig is en dan kan ons begin konsentreer op die sport,” het Maans gemaan.