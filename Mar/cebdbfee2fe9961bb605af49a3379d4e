JOSÉ Mourinho, manager van Tottenham Hotspur, verwag nou groter dinge van Gareth Bale nadat hy sy “sielkundige letsels” afgeskud het. Bale het Sondagaand weer sy klas gewys deur twee doele in Spurs se sege van 4-1 oor Crystal Palace aan te teken. Volgens Mourinho was die Wallieser nog ’n bietjie bang vir beserings opdoen sedert sy koms na Spurs. Dis as gevolg van probleme met skete in sy tyd by Real Madrid. Mourinho het gesê: “Hy het sielkundige letsels opgedoen. “Wanneer jy ’n paar seisoene met baie beserings agter die rug het, dink ek dit gaan nie oor die liggaamlike letsels nie, maar die sielkundige. Dit veroorsaak vrese en onstabiliteit. “Daar is ’n oomblik wanneer jy goed werk en almal om jou sit alles in. In daardie oomblik moet die sielkundige muur afgebreek word en hy het dit self gedoen. Ons het hom net ondersteun.” – Reuters