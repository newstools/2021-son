ASHLEY du Preez, Stellenbosch se woelwater-midfielder, sê hy wil sake vandag teen SuperSport United regstel. Die spanne pak mekaar 17:00 in die Danie Craven-stadion. Die 23-jarige lefty voel dat hy sy span in die steek gelaat het met verlede week se nederlaag van 1-2 teen Mamelodi Sundowns. “Ek voel ek het die span gedrop,” het Du Preez gesê. “Want as ek die kanse benut het wat ek gekry het, kon dit anders gewees het, maar ek het nie en ons het verloor. “Dis waarom ek dié week in die oefening ekstra hard werk aan my finishing en composure voor die doelhok. “Dis belangrik dat ek kalm bly in die kritieke oomblikke, want dit kan die verskil tussen ’n sege en ’n nederlaag wees,” het hy uitgewei. Du Preez, wat sy sokkerloopbaan by amateurklubs soos Nelsons in Idas Valley begin het, is ’n ware bate vir die breier Steve Barker se span. Hy speel die spel soos iemand wat nog straatsokker speel met sy maats – ’n playmaker wat vreesloos en aanvallend is en wat met genot speel. Du Preez sê hy en sy spanmaats is 100% bewus van die gevaar wat SuperSport inhou. “Kyk, ons is goed bewus van hoe gevaarlik hulle is. Ons kan ook nie te gerus wees op ons tuisveld nie.” Du Preez vertel hy sien nogal baie uit daarna om teen Iqraam Rayners, Stellenbosch se voor­malige doelevraat, te staan te kom. “Eish! Ons sal vir Iekie fyn moet dophou, want hy is nogal ’n tricky customer,” verduidelik Du Preez. “Hy is ’n regte live wire en wil net goals score. “Ons het destyds ’n goeie verhouding gehad en ons het baie van mekaar geleer. “Maar Saterdag (môre) is ons nie meer buddies vir die 90 minute nie,” voeg Du Preez by.