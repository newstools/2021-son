CAPE Town City se treurmare in die Nedbank Cup duur voort. Dit volg nadat Jan Olde Riekerink, coach, se City-span deur Chippa United uit die bekerreeks geboender is. Die Chilli Boys het dié stryd in die ronde van die laaste 16 spanne gister in Nelson Mandelabaai-sta­dion met 2-1 gewen. City se post mortem sal bewys dit was weer dieselfde ou kwaal wat by hom spook – sy afronding. Ondanks die feit dat die Citizens die meeste balbesit in die stryd geniet het, kon hulle nie deur Chippa se defence breek nie. Dis veral City se Fagrie Lakay en Mduduzi Mdantsane wat gulde kanse verspeel het voor die pale. Chippa het die besoekers hiervoor gestraf toe hy eerste bloed geruik het in die sesde minuut. Die Chilli Boys se doelevraat, Augustine Kwem het sy waarde beklemtoon met kliniese afronding verby Peter Leeuwenburgh. Kwem het na die halfuurmerk ’n gulde kans verbrou toe hy windskeef gekorrel het met sy kopskoot. Chippa se goalie, Ayanda Mtshali, was gelukkig toe hy slim byna sy baas gevang het. Gepeper Mtshali het die bal in die rigting van Mdantsane gestuur maar hy kon egter nie die situasie uitbuit nie. City het Chippa in die tweede helfte gepeper met sy aanvallende bewegings. Dit was toe City se nuwe besem Abdul Jeleel Ajagun, wat sake gelykop gemaak het ná die uurmerk met ’n doel op sy debuut. Die wedstryd het hierna behoorlik wipplank gery, maar albei spanne kon nie die uitklophou plant nie. Chippa het die laaste lag gehad toe Bienvenu Eva Nga laat in die tweede helfte van bykomende tyd toe­geslaan het met die wendoel.