ROWAN Campbell is nie net Sondag in sy grudge fight teen Ryno Liebenberg by Emperors Palace pap geslaan nie, hy het eintlik die geveg verloor nog voordat dit begin het. Liebenberg se ervaring het hopeloos te swaar geweeg vir sy jong teenstander. Die skeidsregter het die geveg in die agtste ronde stopgesit toe dit gelyk het asof Campbell se gesig in ’n oorlog was. Toe die twee boksers in die kryt klim, het Liebenberg ontspanne gelyk, terwyl Campbell baie senuagtig voorgekom het. Campbell het Liebenberg uit die staanspoor vasgehou en dit was duidelik hy was sommer baie onseker van homself. Dit was dus ook geen verrassing toe Campbell in die derde ronde platgeslaan is nie. Slae In die sesde ronde het Campbell se gesig baie sleg gelyk met diep wonde bokant albei oogbanke en een aan sy regterwang. Dit was Campbell se eerste nederlaag in 13 gevegte. Dit sal interessant wees om te sien hoe hy dié pak slae in sy volgende geveg gaan hanteer.