KELECHI Iheanacho het Sondag geskitter vir Leicester City met ’n fantastiese driekuns teen Sheffield United. Die Foxes, soos Leicester bekend staan, het hul aanslag op ’n Cham­pions League-kwalifikasie lewend gehou deur Sheffield met 5-0 kaf te draf. Ayoze Pérez en ’n eie doel deur Ethan Ampadu het die tuisspan se kliniese sege in die King Power Stadium verseker. Brendan Rodgers, manager, se Leicester-span was laas seisoen in ’n soortgelyke posisie, maar het by die laaste hekkie geval. Rodgers se verwagtinge is dat sy span dié seisoen een stap beter sal doen deur in die Champions League-kompetisie met die room van Europa se klubs te kompeteer. Dit was ’n onaangenaamde vuurdoop vir die besoekers se tussentydse afrigter, Paul Heckingbottom. Heckingbottom, wat voorheen die o. 23-span afgerig het, neem waar sedert Chris Wilder die trekpas gekry het. Iheanacho, Leicester se Nigeriese striker, het gister vir die derde wedstryd agtereenvolgens sukses behaal. Dit was toe hy Leicester se rekening geopen het net voor die rustyd danksy goeie aangeewerk deur Jamie Vardy. Dié duo het weer gekombineer vir Iheanacho se tweede doel ná die uurmerk. Dit volg nadat Pérez­ reeds Leicester se voorsprong verdubbel het. Iheanacho was net te skerp vir die Blades, soos Sheffield genoem word. Dis toe hy 10 minute later sy driekuns voltooi het met ’n vurige skoot wat die nette laat raas het. – AP