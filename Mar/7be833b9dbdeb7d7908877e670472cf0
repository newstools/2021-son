SUID-AFRIKA se vier franchises wat aan die Rainbow Cup deelneem, sal in ’n bioborrel in Bristol gebaseer wees. Laas week is bevestig dat die Lions, Sharks, Stormers en Bulls die eerste keer in die Noordelike Halfrond gaan deelneem. Die nuutgeskepte toernooi skop die naweek van 24 April af. Die bestaande Pro14-spanne in Europa gaan dan die SA spanne aandurf. Sodra alle toepaslike reisgoedkeurings deur die betrokke owerhede en regerings bevestig is, sal die bepalings vir die kragmetings aangekondig word. SA spanne is gewoond aan streng Covid-19-veiligheidsregulasies en -toetse. Dit sal egter die eerste keer wees dat hulle ’n ware bioborrel-opset ervaar. Gemik Engeland het ’n aantal streng beperkings wat verband hou met inkomende toeriste. Die feit dat die Rainbow Cup die groen lig kon kry, spreek boekdele vir die werk wat agter die skerms plaasgevind het. Dit sal interessant wees om die vier voorste SA spanne op een sentrale plek te hê. Hoewel hulle in die eerste drie rondes van die kompetisie teenstanders gaan wees, sal hulle in Engeland bondgenote word. Uiteindelik is die Rainbow Cup daarop gemik om SA spanne voor te berei vir die reeks teen die Britse en Ierse Leeus wat onlangs in Suid-Afrika bevestig is. Rassie Erasmus, SA se direkteur van rugby, sal wil hê dat veral die Springbokke soveel game time as moontlik kry sodat hulle voorbereid kan wees vir die Leeus se toer.