AS jy weet wie die spoedkamera gesteel het wat op die North East Express-weg in Oos-London geleë was, kan jy met R20 000 se beloning wegstap. Dit is nou as jy die skuldige piemp. Die Buffalo City munisipaliteit het die beloning uitgereik vir mense wat inligting het oor die diefstal en vandalisme van die staatstoerusting. Samnkelo Ngwenya, woordvoerder van die munisipaliteit sê die metro gaan gebuk onder diefstal en vandalisme wat hulle nie net miljoene kos nie, maar ook dienslewering raak. “Die diefstal van die kamera het Woensdag plaasgevind. Die R20 000 beloning is vir iemand wat kan help om die skuldiges agter tralies te sit.” Volgens Ngwenya is die kamera geïnstalleer om spoedvrate tot hul sinne te bring om so ook ongelukke te voorkom. Hy sê die laaste ses maande het mense se spoed van 90 kilometer by uur afgekom na 60 km. - Jacaranda FM