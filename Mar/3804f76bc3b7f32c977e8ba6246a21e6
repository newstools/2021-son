INWONERS van Roodepan in Kimberley is siek en sat van vuil rioolwater in hul huise en strate. Dié gemeenskap het nou gevra dat pres. Cyril Ramaphosa die woonbuurt as ’n rampgebied verklaar, berig SABC News. Die minister van behuising, Lindiwe Sisulu, het die gemeenskap meer as ’n jaar terug besoek en belowe dat daar na die stink rioolwaterkwessie gekyk sal word. Ten spyte van dié belofte, lewe plaaslike inwoners steeds in erg onsmaaklike toestande, met stink rioolwater wat weens vloedwaters in hul huise spoel. Volgens inwoners het hulle reeds male sonder tal by die Sol Plaatje-munisipaliteit aangeklop vir hulp. “Hulle kom net nie uit nie,” het een van die inwoners, Jane Nkosi, gesê. Die inwoners sê hulle is vreeslik gefrustreerd. Hulle voeg by hulle gaan hulle nou na die nasionale regering wend omdat die plaaslike munisipaliteit niks uitgerig kry nie.