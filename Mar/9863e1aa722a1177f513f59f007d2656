LAAS week week se ope brief van Zelt Marais, president van die Westelike Provinsie Rugbyunie aan klubs en aandeelhouers was vir my baie interessant. Marais skryf in sy brief ’n onbekende persoon of persone binne die unie se strukture verwoes die unie deur vertroulike inligting aan ongemagtigde derde partye uit te lek. In die brief beweer die beleërde president ook dat lekkasies uit sy eie geledere onberekenbare skade aan die unie se handelsnaam aanrig. Marais voer verder aan berigte wat die WP skets as ’n rigtinglose organisasie in ’n finansiële gemors, is baie ver van die waarheid. Die president glo daar is ’n noukeurige strategie om sy presidentskap, en veral die mandaat wat hy van die WP-klubs ontvang het, te ondermyn. Hy sê die die lekkasies het ’n negatiewe uitwerking op die unie se reputasie hier in Suid-Afrika en in die buiteland. Ek stem 100% saam met Marais dat inligting wat aan die media gelek word somtyds kwaadwillig is en die unie skade kan berokken. Marais sê ook dat die unie hard probeer uitvind wie agter die lekkasies sit. In my opinie is dit egter ’n groot mors van tyd om te probeer uitvind wie inligting aan die media lek. Dit gaan nie die WP se probleme of enige individu se probleem oplos nie. Die realiteit is dat almal op een of ander tyd inligting aan die media laat deurskemer wat nie deur die formele kanale verskaf of goedgekeur word nie. In my ervaring as ’n rugbyskrywer van meer as 20 jaar kry ek dikwels oproepe, whats­apps, SMS’e en e-posse van omgekrapte ondersteunersadministrateurs, beleggers, afrigters, agente en selfs spelers wat vertoulike inligting verskaf. Jy vra dan jouself af waarom die persoon dit doen. In die meeste van dié gevalle het die betrokke persoon ’n verskuilde agenda, waar hy of sy die media wil gebruik om sy persoonlike situasie te wil bevorder. Ongelukkig is dít die realiteit van hoe dinge in die wêreld van rugbypolitiek werk. As joernalis probeer jy altyd om maar net agter die kap van die byl te kom sodat jy ’n beter begrip kan kry oor wat die waarheid regtig is. Dit is dus jou job om vas te stel of die inligting wat met jou gedeel word in die beste belang van die spel is. As joernalis sit jy dikwels met inligting wat ’n speler of administrateur se loopbaan kan beëindig. En dit is in sulke gevalle waar jy jou oordeel moet gebruik om die regte besluit te neem. Wanneer daar bewyse is dat iemand erg drooggemaak het, is dit dan jou plig as joernalis om dit aan die publiek bekend te maak. Daar is egter baie gevalle waar jy egter jou diskresie moet gebruik om te bepaal of jy in die beste belang van die sport optree. My ervaring het my geleer dat almal inligting uitlek vir eie gewin. Die realiteit is dat wanneer jy eerlik en regverdig optree in alles wat jy doen, sal dinge nie skeefloop nie. Wat dink jy? E-pos my by sport@kaapseson.co.za en volg my gerus op Twitter by @adnaan1111.