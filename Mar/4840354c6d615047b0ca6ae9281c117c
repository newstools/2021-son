HAKKIESDRAAD Hartman vier ’n dekade in die musiekbedryf met sy album X-Mens. Jason “Hakkiesdraad” Hartman, die bekroonde digter en rymkletser van George, het op 10 Maart sy langverwagte album uitgereik. Hy verduidelik wat die in­spirasie agter sy album was: “Dié album is vir my soos ’n cultural awakening. “Ek praat van my persoonlike ondervinding en oor my lewensdenke wat deur ander geïnspireer is. “Dis vir my ’n verteenwoordiging van ons bruin gemeenskap. “Ek het probeer om die prag in ons gemeenskap uit te beeld in die album.” Die klankontwerp en vervaardiging is deur Frazer Barry van Tribal Echo-faam geskep om ’n unieke Suid-Afrikaanse gevoel aan die album te verleen. Inheemse klanke soos die boesmanboog, die ramkie (blikviool) en akoestiese tromme is ingespan om die album sy eie kenmerkende klank te gee. Hakkiesdraad sê: “Daar is baie kulturele aspekte in die album. Ek vereer en vier ons Khoi- en San-herkoms.” Die album is in Afrikaans, Engels en die Khoi-Khoi-taal Khoekhoegowab. Daar is bekroondes in die bedryf wat saam die album uniek maak. Jy hoor die stemme van Zenobia Kloppers, Diana Ferrus, Lynelle Kenned, Emile Jansen (Emile YX?), Rumacques Gelderbloem, Deniel Barry, Eulanda B Wagner, Breimasjien, Jah Logo, Churchil Naudé, Nama Xam, Jerome Rex en Nino Cleophas. Good Hope FM se Grandmaster Ready D het sy vaardighede vir die projek gebruik. Volgens Hakkiesdraad en Frazer het hulle besluit om nie die album op digitale platforms beskikbaar te maak nie, want buitelandse digitale modelle genereer geen noemenswaardige inkomste vir kunstenaars nie. Die album kan dus direk by die kunstenaar gekoop word deur ’n e-pos te stuur aan koopxmens@gmail.com.