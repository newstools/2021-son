GEEN ligte, geen kamera en geen aksie – die Fugard-teater se
deure is vir ewig gesluit. Dit was Maandag ’n hartseerdag vir die uitvoerende kunste
toe die weldoener Eric Abrahams, stigter van en vervaardiger by een van die
Kaap se vernaamste teaters, aankondig dat dit permanent toemaak. Die teater is in 2010 geopen en is genoem na Athol Fugard,
die legendariese teaterpraktisyn wat diep spore in dié bedryf getrap het. Die Fugard-teater moes noodgedwonge sy deure toemaak nadat
die Covid-19-pandemie sy inkomste gekortwiek het. “ ’n Jaar nadat die Fugard weens Covid-19 toegemaak het,
kondig ons met groot hartseer aan dat die teater onmiddellik permanent
toegemaak word. “Ons glo nie dat die teater Covid-veilig of finansieel
vatbaar is om in die voorsienbare toekoms te heropen nie.” Die teater gaan nou teruggegee word aan die raad van die
Distrik Ses Museum. “Ons hoop dat hulle dit gaan gebruik ten voordeel van die
museum en die Distrik Ses-gemeenskap.” 