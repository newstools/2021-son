PEARL Thusi het Sondagaand uit haar hotelkamer oorsee op IG TV gegaan om haar fans te vra vir hul gebede. Luidens ZAlebs het die Suid-Afrikaanse aktrise daarvoor gevra, want sy het pas die grootste oudisie in haar lewe gedoen. Sy sê: “Ek is eintlik baie opgewonde daaroor, so kan julle asseblief vir my bid waar ook al jy is, sodat ek dit kan kry? Want ek kan dalk net die game change. “Ek was lanklaas so opgewonde oor ’n oudisie.” Dié aktrise, wat bekend is vir haar hoofrol in die Netflix-reeks Queen Sono­, gee toe nog ’n paar woorde van motivering. “As God vir jou ’n geskenk gegee het, kan jy nie twyfel oor wat God jou gegee het op grond van ander se opinie oor waarom jy dit moes gekry het nie. As jy aanvanklik nie daarin slaag nie, stof jouself af en probeer weer. “Hoekom? Omdat alles ten goede meewerk vir diegene wat die Here liefhet.” Die voormalige Quantico-ster het al baie kritiek van die Twitter-gemeenskap gekry­ vir haar soms ongevoelige twiets. Sy het erken dat sy soms baie dom dinge kwytraak.