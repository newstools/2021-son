CRISTIANO Ronaldo sal by Juventus aanbly totdat sy kontrak uitloop. Só het die klub se adjunk-president, Pavel Nedved, gister bevestig ná berigte dat Real Madrid weer belangstel in die ster se dienste. Real se coach, Zinedine Zidane, het onlangs uitgewys die gerugte oor Ronaldo se terugkeer kan “dalk waar” wees. Die 35-jarige Portugese ster is dié seisoen behoorlik gekritiseer – veral nadat die Italiaanse kampioenspan uit die Champions League-kompetisie geboender is en in sy Serie A-veldtog warm en koud blaas. “Hy het ’n kontrak tot 30 Junie 2022 en hy sal bly tot dan,” verduidelik Nedved. “Cristiano kan nie getouch word nie.” Nedved het ook bevestig Andrea Pirlo sal steeds in beheer wees van die klub van Turyn. “Pirlo is die coach en sal aanbly as coach van Juventus. Dis 100% vir seker,” het Nedved bygevoeg. “Ons is verbind tot die projek met Andrea. “Ons weet daar gaan moeilike tye wees, maar ons is kalm. Hy het alles wat nodig is om ’n gedugte coach te wees,” meen Nedved.