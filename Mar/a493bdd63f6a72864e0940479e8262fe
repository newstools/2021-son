MET 21 Engelse Premierliga- seges agter die rug is daar regtig min mense wat nie nou al dié titel vir Manchester City sal gun nie. Die Cityzens het dit boonop Dinsdagaand in die Etihad weer beklemtoon deur Wolves met 4-1 te verniel. Pep Guardiola, City se manager, wil egter niks weet van titelpraatjies nie. “Manchester United. Dit is al waaroor ons nou omgee,” sê Guardiola aan Sky Sports. “Die kampioen is Liverpool; die kroon behoort aan hom. “Ons is in die beste posisie om hom te onttroon en ons gaan probeer, maar hy bly die kampioen. Kalm “Daar is nog 33 punte oor om voor te speel. “Môre (gister) gaan ons teen ons volgende teenstander in ’n wedstryd speel. “Ons het een tot twee dae af en dan berei ons voor vir Manchester United by ons tuiste. “Ons is regtig in ’n goeie posisie. Ek het dit nie twee of drie maande gelede verwag nie, maar ons moet kalm bly en kompeteer soos ons vandag gedoen het.” City het met Dinsdag se sege, en voor United se wedstryd teen Crystal Palace, ’n gaping van 15 punte oor sy tweede geplaaste buurspan op die punteleer opgestapel. Die bure pak mekaar Sondag. Spoedhobbel As City wen, sal dit dalk die gesprek tot ’n einde bring oor aan wie dié seisoen se titel gaan behoort. United kan op sy beurt met ’n sege so ’n bietjie van ’n spoedhobbel in City se pad na sukses plaas.