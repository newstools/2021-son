MITCHELLS Plain is soos die stief-gemeenskap wat net raakgesien word wanneer daar moorde is. Só voel talle gemeenskapsorganisasies en aktiviste wat meen die Plain kry net krummels as dit by omgee kom. Siek en sat van al die moorde en gewag vir oplossings, het van die inwoners met die Mitchells Plain United Residents’ Association (Mura) en die GPF hande gevat om hieroor te march. Linda Jones van Mura sê die march word vir Sondag 14 Maart vanaf Beacon Valley beplan. Jones verduidelik die doel van die march is om vir die einde van geweld te pleit. Norman Jantjies, voorsitter van Mitchells Plain se GPF, kan nie genoeg benadruk hoe hartseer die lewensverlies van die gemeenskap se jong kinders is nie. “Ons sukkel al hóé lank met bendeverwante misdade. As daar een plek is wat aandag nodig het, is dit die Plain.” Jantjies meen sulke misdade kan nie uitgeroei word as daar nie behoorlik in die gemeenskap belê word nie. “Nes ons gemeenskap ’n belegging vir hulle tydens stemtyd is, moet hulle ook in ons belê in tye waar hulle nie agter ons votes aan is nie. “Hulle praat van die Leap-projek, maar ons was nie deel van die aanvanklike plan nie. “Ons wil meer soliede programme hê en nie net wanneer daar sulke gevalle is nie. Belê in ons jeug en hul toekoms; spaar ’n lewe. “Baie van die sportgronde is nie in werking nie en gemeenskapsentrums in ons areas het geen jeugprogramme nie.” Databasis Jantjies voeg by daar is talle oplossings vir sulke misdade, maar daar is nooit stappe om dit uit te probeer nie. “Die provinsie het ’n bendeprojek gehad, maar ons weet nie wat daarvan geword het nie. “Hoekom fokus hulle nie op daai nie? Soos wanneer daar ’n arrestasie van ’n bendelid is, sit hul naam en van op ’n databasis, want gangsterism kan nie ernstig aangespreek word as daar nie van die core af gewerk word nie.” Abie Isaacs van die Cape Flats Safety Forum, sê ook as die regering meer die mense op die grond in ag neem, sal die gemeenskap miskien gemakliker voel om te praat. “Met alle respek gesê, ek voel ons gemeenskapsorganisasies geniet nie genoeg erkenning nie. Dis hoekom ons mense ook nie veel vertroue in ons het nie. “Die ministers sien jy net wanneer daar iets gebeur. “Ons as ’n gemeenskap en gemeenskapsorganisasies makeer ook om gesien te word. Ons lewens maak ook saak.”