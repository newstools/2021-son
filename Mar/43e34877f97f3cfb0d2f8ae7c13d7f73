HUL gameplan was 100% in die kol, sê Ryno Liebenberg nadat hy Sondag by Emperors Palace die Suid-Afrikaanse super-middelgewigbokskampioen geword het. Liebenberg het sy kragmeting teen Rowan Campbell verspot maklik met punte gewen. Die skeidsregter het die geveg in die agtste ronde gestop nadat Campbell se oogbanke en wang oopgekloof is. Verhoed “Ja, ons het presies geweet wat Campbell se taktiek sou wees en ons het voorberei om dit te neutraliseer. “Ons gameplan was fight, fight en nogmaals fight. “Dis wat ek deurgaans gedoen het. Sodoende het ek Campbell op die agtervoet gehou en verhoed dat hy momentum kry. “Campbell is ’n bokser wat daarvan hou om vorentoe te beweeg en die volgehoue druk wat ek toegepas het, het hom glad nie gepas nie.” Campbell het egter groot durf aan die dag gelê dat hy nie uit sy eie die handdoek ingegooi het nie. Oor die laaste twee rondes was sy regteroog só toegeswel dat hy nie daaruit kon sien nie. Besluit Die afrigter, Peter Smith, gaan Campbell nou ’n paar dae blaaskans gee sodat die wonde aan sy gesig kan herstel. Daarna sal daar oor sy pad vorentoe besluit word. Intussen sê Liebenberg, wat in ’n lang loopbaan 21 van sy 29 gevegte gewen het, dat hy aan nog net een internasionale geveg in die buiteland gaan deelneem voordat hy sy handskoene ophang. Hy sê hy wil sy laaste geveg opdra aan almal wat hom oor die jare ondersteun het. Liebenberg het dus sy loopbaan in Suid-Afrika nou op ’n groot hoogtepunt afgesluit.