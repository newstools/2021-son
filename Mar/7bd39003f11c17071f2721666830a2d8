DIE polisie sal na verwagting nóg mense arresteer ná die grootse drug bust in die Wes-Kaap dié week. Die cops het Woensdagmiddag in ’n intelligensie-gedrewe operasie in Milnerton drugs ter waarde van R18 miljoen ontdek. Brig. Novela Potelwa, ’n polisiewoordvoerder, sê die polisie se taktiese reaksie-eenheid en honde-eenheid het inligting opgevolg en ’n huis in Burchellweg in Tijgerhof geraid. Daar is ’n 40-jarige man in die woning aangetref, asook ’n ernorme hoeveelheid drugs. Die cops het boonop ongelisensieerde vuurwapens en ammunisie op die perseel gekry. ’n Nigeriese man is in hegtenis geneem. Aanklagte van handel in dwelms en die besit van ongelisensieerde vuurwapens en ammunisie staar hom nou in die gesig. Gekonfiskeer Volgens kol. Andrè Traut, polisiewoordvoerder, het die cops 52 kg tik teen ’n geskatte straatwaarde van R18,2 miljoen ontdek. Saam met dit is ook 8 850 Mandrax-tablette ten bedrae van R442 500 en 0,5 kg hidroponiese dagga ten bedrae van R40 000 ontdek. ’n Rewolwer, 3 pistole, 286 patrone en 13 maga­syne is gekonfiskeer. Traut sê daar is ’n moontlikheid dat, soos die ondersoek ontvou, meer mense gearresteer kan word in verband met die saak. Die Wes-Kaapse waarnemende polisiekommissaris, genl.maj. Thembisile Patekile, het die cops betrokke in die saak geprys. Genl.maj. Patekile beklemtoon die polisie is daartoe verbind om weg te doen met dwelms, vuur­wapens en ammunisie in die provinsie. “Meer soortgelyke operasies sal plaasvind om die gemeenskappe veiliger te maak,” sê hy verder.