IN DIE beroepsport-arena is dit maar so dat afrigters die blaam dra vir ’n span se swak vertonings. Dis nie anders wat die swak vertonings van die Wes-Kaap se spog-streekkrieketspan, die Cape Cobras, die afgelope drie seisoene betref nie. Die span het lelik uit die bus geval in die T20-reeks, wat gister in Durban ten einde geloop het nadat hy ook in die eendagreeks lelik kleigetrap het. Ashwell Prince is vroeg in 2017 saam met Faiek Davids as breiers van die Cobras aangestel ná Paul Adams. Adams het bedank ná ’n uitgerekte heen-en-weer-dispuut met 10 van die gekontrakteerde spelers by die Kommissie vir Versoening, Bemiddeling en Arbitrasie (CCMA). Adams is in Junie 2012 aangestel en het talle suksesse, wat die eendag-titel, Ram Slam T20 en die meerdaagse reeks insluit, met die span behaal. Maar met die einde van die franchise-stelsel, wat ook die einde van die Cape Cobras beteken, sal die streekspan sonder enige silwerare sedert die Adams-era moet volstaan. Die franchise- stelsel is ingestel in 2004-’05. Ofskoon die meerdaagse reeks nog voltooi moet word, is die Cobras heel onder aan die punteleer in groep A met 47,92 punte ná vyf wedstryde. So, maak dit Prince en Davids swak afrigters? Glad nie. Inteendeel, dié twee se vaardighede komplementeer mekaar, veral gegewe Prince se ervaring as bekroonde toetsspeler en Davids se breierskap van veral provinsiale spanne die afgelope 15 seisoene. Die feit dat albei sterk persoonlikhede en opinies het, kon dalk ’n invloed op taktiek en die kies van spelers gehad het. Raadsale Hulle sal beslis van die blaam moet dra. Dit is waar dat beide van hulle as afrigters in ’n beroepswêreld beoordeel moet word. Maar as mens kyk na wat die afgelope drie seisoene in die raadsale van veral die Westelike Provinsie aangegaan het, lê die grootste blaam by die amptenare. Die WP, wat altyd die leiersrol by die Cobras ingeneem het, het die afgelope drie jaar twee presidente gehad, terwyl hy ook met ’n waarnemende uitvoerende hoofbeampte sit. Selfs die Cobras het ’n waarnemende CEO. So, die realiteit is eenvoudig – die Cobras se 17 jaar lange era sal aan die einde van die 2020-’21-seisoen, wat boonop ook deur Covid-19 beïnvloed is, sonder enige silwerware ten einde loop.