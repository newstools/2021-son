TOTTENHAM Hotspur kry dié naweek die kans om vir ’n vyfde agtereenvolgende seisoen halt te roep met gesprekke oor die bekende St. Totteringham’s Day. As jy nie weet wat dié dag beteken nie – wel, dis die dag waarop Spurs nie meer ’n kat se kans – oftewel wiskundige kans – staan om Arsenal op die punteleer van die Engelse Premierliga verby te steek nie. Dié spesiale dag, waarmee Arsenal-ondersteuners gewoonlik met dié van Spurs die gek skeer, het luidens goal.com in 2002 ontstaan. Arsenal, wat Sondag in ’n Londen-derby gasheer speel vir Spurs, het al ’n rekord 21 keer in die Premierliga-seisoen bo Spurs afgesluit. Die laaste keer was egter ná die 2015-’16-seisoen. Sedertdien het Spurs elke seisoen daarna bo die Gunners geëindig én ’n hele paar keer kwalifikasie tot die daaropvolgende seisoen se Uefa Champions League verseker – ’n kompetisie waarin die Gunners self in die 2016-’17 laas gespeel het. Soos sake tans in die Premierliga staan, is Spurs reeds sterk op pad om vir ’n vyfde agtereenvolgende seisoen die seisoen bo Arsenal te voltooi. Die Spurs manager, José Mourinho, se span is ook tans goed op dreef met drie oorwinnings in sy vorige vyf ligawedstryde. Arsenal het net twee van sy laaste vyf wedstryde gewen en sit tans 10de op die punteleer met 38 punte. Spurs is 7de met 45 punte en kan met ’n sege op die Gunners se tuiste selfs in die 6de plek op die log inbeweeg. Met Gareth Bale ook tans vuurwarm met vier doele in sy laaste twee wedstryde het Spurs ’n ekstra angel op die aanval gevind. Hulle maak nou nie meer net op Harry Kane en Son Heung-Min staat om doele te jaag nie. Dít terwyl Mikel Arteta (Arsenal manager) sal hoop dat sy kaptein en doelevraat, Pierre-Emerick Aubameyang, bietjie ekstra ondersteuning op die aanval van Alexandre Lacazette en Nicolas Pépé kan vind.