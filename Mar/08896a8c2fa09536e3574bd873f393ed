DIE Stormers en die Lions sal môre se laaste krag­meting in die voorbereidingsreeks wil gebruik om verskillende kombinasies op die proef te stel. Dit is voordat hulle volgende maand aan die beplande Rainbow Cup teen Pro14-spanne deelneem. John Dobson, afrigter van die Stormers, het sy eerste game van die voorbereidingsreeks net-net op Nuweland met 34-33 teen Griekwas gewen. In die Kapenaars se tweede kragmeting was Rito Hlungwani as hoofafrigter in beheer van die span. Die Stormers moes ’n geweldige aanslag van Griekwas in Kimberley afweer om aan ’n oorwinning van 38-32 vas te klou. Laas week op Loftus Versfeld in Pretoria was Labeeb Levy as hoofafrigter in beheer van die span teen die gedugte Bulls. Die vurige slot Salmaan Moerat het die Stormers ook vir die eerste keer in sy loopbaan aangevoer. Al het die Kapenaars nie die tradisionele Noord-Suid-derby gewen nie, was dit waarskynlik een van die span se beste ver­tonings in die afgelope twee jaar, veral omdat die span met jongelinge gelaai was. Môre is dit die beurt van Dawie Snyman, wat gewoonlik verantwoordelik is vir die span se aanval, om die taak as hoofafrigter te vervul. Die Lions is tot dusver onoorwonne in die voorbereidingsreeks, met ’n sege van 32-28 oor die Poemas op Ellispark. Hulle het die OP-Olifante met 54-24 in die Nelson Mandela Baai-stadion kafgedraf. Laas week was waarskynlik hul beste oorwinning toe hulle die Sharks in die doodsnikke net-net met 43-40 met ’n strafskop getroef het. Die Stormers-span word eers vandag aangekondig. Dis moontlik dat Abner van Reenen vir die eerste keer in sy loopbaan in die beginspan in die sleutelrol van losskakel gaan speel. Dié 22-jarige was ’n tienersensasie op skoolvlak. Hy het nog nie ’n ordentlike kans by die Stormers gekry nie. Dié afgeronde nr. 10 sal beslis sy kans wil aangryp, veral omdat sy direkte opponent die hoogaangeskrewe kaptein van die Lions en Springbok-losskakel, Elton Jantjies, gaan wees. Dit sal Van Reenen baie help om saam met die Springbok-skrumskakel Herschel Jantjies as skakelpaar te kombineer. Hulle sal agter ’n oond speel wat straks met die terugkeer van die Bok-voorry van Frans Malherbe, Bongi Mbonambi en Steven Kitshoff versterk gaan word. Die Lions het gewys dat hulle die vermoë het om van enige plek op die veld aan te val. ’n Speler soos die buitesenter Wandisile Simelane kan veral verwoesting saai wanneer hy spasie kry. Hy sal dus fyn dopgehou moet word.