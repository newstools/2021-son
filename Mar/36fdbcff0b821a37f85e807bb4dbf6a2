TWEE weke voordat lt.kol. Charl Kinnear koelbloedig voor sy huis vermoor is, het ’n oud-cop die polisie gewaarsku Kinnear se lewe is in gevaar. Dié detail het gister uitgekom in die Bellville-landdroshof, waar Zane Kilian om borgtog aansoek gedoen het. Kilian staan tereg vir Kinnear se moord, dwarsboming van die gereg en die onwettige onderskepping van kommunikasie deurdat hy Kinnear se foon geping het. Die voormalige cop Bradley Goldblatt se verklaring is as deel van die staat se saak teen Kilian gebruik. Goldblatt het gesê hy is die mede-eienaar van ’n selfoon-en-data-ontledingsmaatskappy en hy het die pings aan Kilian verkoop. “Ek het hom in November 2018 ontmoet toe hy vir die banke as ’n skuldinvorderaar gewerk het.” Kilian het pings gebruik om mense op te spoor wat die bank geld skuld en sou dan byvoorbeeld sorg dat die bank op hul karre beslag lê. “Ek het toe 50 pings per maand vir R2 100 aan hom verkoop. “Hy het nooit sy pings opgebruik nie en ek moes altyd agter hom aan hardloop om my geld te kry.” Hy sê in Maart 2020 het dit verander. Kilian het toe sommer 1 000 pings gekoop wat hy vooruit betaal het. Goldblatt sê Kilian het toe ook gereeld nóg pings bygekoop. Luidens Goldblatt se verklaring het hy op 1 September 2020 ’n alert notice van die stelsel gekry dat Kilian een nommer herhaaldelik ping. “Ek het die nommer en twee ander wat baie geping is, deur Truecaller gesit. Een het gewys Charl K, die ander een sers. Tisha van der Horst (AGU) en een William Booth (Booth Attorney).” Hy sê hy het die name gegoogle en toe agtergekom Charl K is Kinnear toe hy op berigte afkom van Nafiz Modack en Kinnear. Hy het toe ook besef die ping-stelsel word in ’n gang war gebruik. Twee dae later het hy die inligting aan ’n polisielid oorgedra en Kilian se pings gemonitor. Vanaf 16 September is Kinnear se foon aansienlik meer geping. Swak “Op 18 September, die dag van Kinnear se moord, het hy 02:32 met die pingery op Kinnear se foon begin en eers 15:25 weer gestop. Kort ná dit het ek gehoor ’n polisie­beampte is geskiet. Toe die polisieman vir wie ek die inligting gegee het, my met die nuus kontak, wou ek weet hoe dit gebeur het as ek hulle dan gewaarsku het.” Marius Botha, Kilian se nuwe lawyer, sê die staat se saak teen Kilian is baie swak en hulle maak Kilian ’n sondebok. “Dit is al ses maande later en niemand anders is gearresteer nie. My kliënt is nie die skieter nie en hy weet ook nie wie die mense is wat hy geping het nie. Sy werk was om mense op te spoor wat skuld het. Hy het nie vrae gevra nie.” Greg Wolmarans, staatsaanklaer, het Kilian se verweer verwerp. “Dis ’n blatante leuen en pure nonsens dat hy nie geweet het wie die mense is nie. Hy het ook hul foto’s op sy selfoon gehad.” Wolmarans sê Kilian se stilte oor die R2,3 miljoen wat tussen Maart en September in sy rekening inbetaal is, spreek boekdele. “Die hof kan hom nie vertrou nie en daarom moet hy nie borgtog kry nie.” Die hof het ook gehoor daar was twee aanslae op Goldblatt se lewe en hy is ook gedreig. Die ondersoekbeampte in die saak is Dinsdag gedreig en in kennis gestel daar is ’n hit van R1 miljoen uit op hom. Die uitspraak in die aansoek om borgtog word op 18 Maart verwag.