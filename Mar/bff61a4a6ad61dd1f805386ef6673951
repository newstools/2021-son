DIE Stormers was uiteraard nie juis gelukkig met die uitslag nie, maar hulle is redelik happy met die manier hoe hulle gespeel het. So het John Dobson, die Stormers-afrigter, sy span se naelskraapse nederlaag van 33-34 teen die Cheetahs in Saterdag se voorbereidingskragmeting in die Cape Town Stadiums opgesom. “Ons het beplan om ál die manne ’n kans te gee om te speel omdat baie van hulle nie geleenthede in die Superrugby Unlocked-kompetisie en die Currie Cup gekry het nie. “Manne soos BJ Dixon en Cornel Smit het meer as ’n jaar laas gespeel. “Ons moes hulle dus game­ time gee. “Ons kon van die meer ervare spelers dalk langer op die veld gehou het,” het Dobson verduidelik. “Die kompetisie word egter die voorbereidingsreeks vir ’n rede genoem. Ons gebruik dit dus om ’n bietjie diepte te bou.” Die Stormers se coach was veral gelukkig met die vertoning van sy voorry in die afwesigheid van sy Springbok-voorry bestaande uit Steven Kitshoff, Bongi Mbonambi en Frans Malherbe. “Ek is baie bly met die diepte wat ons voorlangs het. Jongelinge soos Sazi Sandi en Leon Lyons het ook goeie ervaring opgedoen. “Kade Wolhuter (die 19-jarige losskakel) het uitstekend pale toe gekorrel. “Hy was ook dapper op die verdediging. Hy moet leer om meer beheer te neem van die game. Ons sal aanhou om saam met hom daaraan te werk. “Die span se verdediging in die wye kanale was egter nie wat dit moet wees nie. Ons het ’n paar tackles gemis en hulle te veel ruimte gegee om teenaanvalle te loods.” Dobson het bevestig hy wil die meeste van die spelers vir hul volgende game die naweek in Kimberley teen Griekwas behou omdat die spelers die game time nodig het. Aksie “Ek was bly oor wat ek vandag van die spelers gesien het en sal hulle weer teen Griekwas inspan. Ons sal weer na sake kyk om van die ander manne terug te bring wanneer ons teen spanne soos die Bulls en die Lions te staan gaan kom. “Ons moet egter ons diepte bou en soveel spelers moontlik ’n kans gee.” Dobson het ook bevestig Tristan Leyds het sy vinger gebreek. Die heelagter sal ’n operasie moet ondergaan en sal minstens 10 weke buite aksie wees.