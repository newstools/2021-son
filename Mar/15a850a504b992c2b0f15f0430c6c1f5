DIT lyk asof Europese lande gereeld iets soek om oor rassisties te wees. Eers was daar die drama met die Britse koninklikes en nou het ’n sangeres uit Bulgarye die wêreld geruk met haar blackface van ons eie “Jerusalema”-sangeres, Nomcebo Zikode. Die Bulgaarse sangeres Mihaela Marinova (22) verskyn in die Bulgaarse realiteitsprogram Kato 2 Kapki Voda, waarin deelnemers ander sterre namaak. Sy het nie net die hit “Jerusalema” gesing en soos die sangeres van die liedjie aangetrek nie, sy het dit ’n stap verder geneem deur in blackface te verskyn. Blackface is aanstootlik en neerhalend vir swart mense. Nie-swartes het black­face dikwels gebruik om Africans as karikature uit te beeld. Mense wêreldwyd vind dus dié uitvoering aanstootlik. Kostuum ’n Video van Mihaela wat haar gesigprostese verwyder, het in die sosiale media viral gegaan. Mense het die song se hitmakers aangeraai om regstappe teen die show en Mihaela te doen. “Om swart te wees is nie ’n kostuum om vir wit mense se plesier aan te rek nie,” kla @SneKhumaloSA. Die song het die wêreld bymekaargebring en ons deur die pandemie gehelp. Dis regtig hartseer om te sien hoe iets moois wat mense wêreldwyd verenig het, so vinnig versuur word deur so ’n aaklige gebeurtenis.