IVAN van Zyl, afrigter van die Lions, was trots op die rits jongelinge wat Vrydagaand se voorbereidingswedstryd teen die Poemas op Ellispark in Johannesburg met 32-28 gewen het. Hy het agterna oor sy span se vertoning gesê: “Ek is trots op die spelers. Hulle het net ’n week se voorbereiding gehad. “Vir baie van hulle was dit die eerste keer dat hulle saam met mekaar speel. Verdediging “Dit was ’n groot groep se eerste senior wedstryd en van hulle het in die laaste jaar tot jaar en ’n half net vier of vyf wedstryde gehad. Daar is nog baie ruimte vir verbetering rondom dinge soos besluitneming. “Ek was regtig tevrede met ons verdediging. Die stelsel het goed gewerk en as individue het die spelers hard gewerk binne daardie stelsel. Ons weet die Poemas is ’n fisieke span en dis iets waarop hulle baie trots is en wat ’n hoeksteen van hul spel is. “Om ons ouens dus so sterk te sien staan in kontak, was ’n riem onder die hart.” Misluk Tiaan Swanepoel was die Lions se groot uitblinker. Swanepoel, wat van heelagter na losskakel geskuif het, het slegs een van sy nege doelskoppe gemis en 22 punte bygedra. Jimmy Stonehouse, die Poemas-afrigter, se span se skoppers het met die helfte van hul pogings pale toe misluk. Dit het hulle duur te staan gekom en uiteindelik die oorwinning gekos. Die Laevelders het drie drieë teenoor die twee van die tuisspan gescore. Hul gebrek aan dissipline en die onvermoë om hul kanse in punte te omskep, het vir teleurstelling gesorg.