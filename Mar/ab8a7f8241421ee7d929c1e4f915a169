DIE Wêreldrugby-sewesreeks sluit in Desember in Kaapstad af. Wêreldrugby het gister aangekondig dié gewilde toernooi gaan in 2021 in die Moederstad die laaste een van ’n opgeknapte en ver­korte Wêreldrugby-sewesreeks wees. Die Suid-Afrikaanse been van die reeks gaan vanaf 10 tot 12 Desember na die Cape Town Stadium terugkeer nadat die organiseerders dit weens die Covid-19-pandemie moes afstel. Die verkorte Wêreldreeks van 2021 sluit vyf vroue- en vier mansrondes in. Dit begin in Parys met rugbytoernooie vir vroue oor twee naweke in Mei, voordat die spanne na die Olimpiese Spele vertrek wat vir Julie in Tokio beplan word. Die Wêreldreeks begin dan met mansbyeenkomste in Singapoer (29-30 Oktober), gevolg deur gesamentlike mans- en vrouetoernooie in Hongkong (5-7 November), Doebai (3-4 Desember) en uiteindelik in Kaapstad (10- 12 Desember). Die organiseerders sit gedetailleerde gesprekke met Londen en Vancouver voort oor die lewensvatbaarheid daarvan om mansbyeenkomste ná die Olimpiese Spele daar aan te bied voor Oktober se toernooi in Singapoer. Jurie Roux, uitvoerende hoof van SA Rugby, het die aankondiging verwelkom en gesê die rugby-broederskap het gewag op bevestiging oor een van die sportbyeenkomste waarna SA sportliefhebbers sommer baie uitsien. Toegejuig “Die Cape Town Sevens het ’n wêreldklasbyeenkoms vir toeskouers en spelers gebied sedert ons die toernooi in 2015 na die Cape Town Sta­dium verskuif het,” het Roux gesê. “Ons werk baie hard daaraan om te verseker daar word vanjaar aan dieselfde hoë standaarde en verwagtinge voldoen. Dit is gegewe die veranderde omgewing en die verwagte pandemie-riglyne wat van toepassing is.” Roux het Wêreldrugby geloof vir sy pogings om die reeks aan te bied. “Ons het die afgelope jaar die onderbrekings van Covid-19 gesien en dit was nie maklik om al die bewegende dele bymekaar te kry nie, veral omdat die uitgestelde Olimpiese Spele ook die normale beplanning beïnvloed het. “Die betrokkenes moet krediet kry daarvoor dat hulle seker gemaak het ons kry nie net ’n Wêreldreeks nie, maar ook een wat op ’n absolute hoogtepunt hier in Kaapstad kan eindig,” het Roux bygevoeg.