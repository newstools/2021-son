JÜRGEN Klopp, manager van Liverpool, glo nie sy span is naastenby ’n aanspraakmaker op vanjaar se titel in die Uefa Cham­pions League (UCL) nie. Die Reds het Woensdagaand na dié kompetisie se kwarteindronde deurgedring toe hulle RB Leipzig met 2-0 geklop het. Dit was dié spanne se tweede-been-ontmoeting in die UCL se ronde van die laaste 16 spanne. Liverpool het die eerste ontmoeting ook met 2-0 gewen, en dring deur met ’n saamgestelde score van 4-0. “Die enigste rede hoekom jy in dié kompetisie speel, is om dit te wen,” het Klopp gesê. “Ek is nie laf nie; ons weet dis ’n seisoen waarin dit nie lyk asof ons in die Champions League gaan seëvier nie, maar dit beteken nie ons wil nie so ver moontlik daarin betrokke bly en dan weer kyk na wat moontlik is nie. “Nou wag ons maar vir die loting (vir die kwarteindronde). Wie ook al ons gaan kry, dit gaan ’n uiters taai stryd wees.” Intussen verskuif die Reds se aandag nou weer na die Engelse Premierliga, waar dinge hierdie seisoen nie so mooi uitwerk nie. Klopp se span het nou vier van sy laaste vyf wedstryde in dié liga verloor. Hy het nou ook ’n rekordgetal van ses keer in tuiswedstryde verloor. Liverpool kom Maandag in ’n wegwedstryd teen Wolves te staan en kry dus genoeg kans om die batterye te herlaai en ’n einde aan sy gesukkel in die liga te bring.