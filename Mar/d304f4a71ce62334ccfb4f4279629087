DIE gemak waarmee die Canterbury Crusaders gister die Wellington Hurricanes geklop­ het, was net nog ’n bewys van hoe moeilik dit gaan wees om dié kampioenspan van nog ’n titel te weerhou. Die Crusaders het hul Superrugby Aotearoa-wedstryd in Christchurch met 33-16 gewen. Maar ondanks die groot punteverskil en bonuspunt vir drie drieë meer as die besoekers sal Scott Robertson, Crusaders-breier, die eerste wees wat erken sy span het nie juis op alle silinders gevuur nie. Gedurende die eerste 15 minute van die kragmeting het dit maar moeilik gegaan. Die Saders kon nie ordentlik aan die gang kom nie, en die Hurricanes was 6-0 voor ná twee strafdoele van Jordie Barrett. Die voorsprong kon groter gewees het as dit nie was vir desperate keerwerk wat Jackson Garden-Bachop van ’n sitter van ’n drie vir die Hurricanes weerhou het nie. Daarna het die Crusaders hul mojo gevind met Codie Taylor wat in die 17de minuut vir die eerste van sy twee vyfpunters oorgeduik het. Richie Mo’unga, Ethan Blackadder en die kaptein, Scott Barrett, het toe ook gaan druk om teen die rustyd met 26-6 voor te loop. Mo’unga het drie van dié drieë vervyf. Vroeg in die tweede helfte het Taylor sy tweede drie op ’n skinkbord ontvang toe hy die bal van ’n skewe lynstaan-ingooi deur die Canes opgepik het om oor te duik vir nog vyf punte. Daarna het dinge weer skipbreuk gely in terme van die Crusaders se samespel en hulle het die Hurricanes toegelaat om twee drieë te gaan druk. Nogtans was dit gans en al te laat vir ’n betekenisvolle terugvegpoging. Dié uitslag plaas die Hurricanes nou onder druk ná twee nederlae in vanjaar se kompetisie. Puntemakers: CRUSADERS – drieë:   Codie Taylor (2), Richie Mo’unga, Ethan Black­adder, Scott Barrett; doelskoppe: Mo’unga (3), Fergus Burke­.HURRICANES – drieë: Ricky Riccitelli, Peter Umaga-Jensen; strafdoele: Jordie Barrett (2).