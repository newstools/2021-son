VIR die eerste keer in twee jaar het die derra van Chad Basson sy seun se vermeende killer in die gesig gekyk. Cornelius Basson het gister vertel dit het omtrént gemengde gevoelens oor hom gebring toe Jeffrey Africa in die beskuldigdebank getuig het oor sy betrokkenheid by bendes en sy lewe in die tronk. Chad (19) is op 28 Julie 2018 in Marigoldstraat in Lentegeur, Mitchells Plain, doodgeskiet toe hy homself as ’n human shield voor sy vriende gegooi het. Losgebrand Chad was volgens sy pa op ’n 21st paartie toe die koeëls begin reën het. Gister het die hof gehoor hoe Africa die dag uit ’n kar geklim en op die groep vriende losgebrand het. Die anti-gang unit se sers. Bradley Schuurman het getuig dat Africa tydens die skietvoorval ’n lid van die Fancy Boys was. Schuurman het getuig dis deel van die redes hoekom hy glo Africa moenie bail kry nie. “Bendes hou ons gemeenskap hostage. Mense wil nie meer gangsters buite sien nie, veral nie dié wat bail kry nie.” Ná ’n groot manhunt het die polisie Africa laas jaar in Port Elizabeth gevang. Die borgtogaansoek is in die Mitchells Plain-landdroshof aangehoor. Darren Johnson, staatsaanklaer, het Africa gevra oor sy betrokkenheid by bendes en oor hoe hy in die selle cope. Johnson wou by Africa weet of hy ’n ‘wrede tipe mens’ is, waarop hy geantwoord het net as hy wyn drink en mense toets hom. Johnson vra hom toe: “Wat sal gebeur as die bende jou vra om iemand dood te skiet?” Africa het verduidelik hy sal nie sommer iemand vir geen rede doodskiet nie. Volgens Johnson is Africa ’n ou kalant. Hy was in 2017 voor vir roof. “Onthou jy daai keer toe jy en jou ma in my kantoor was? Hoe ons jou ’n tweede kans gegee het? Maar toe raak jy weer betrokke by roof en nou moord?” Volgens Africa wás hy ’n bendelid, maar hy is nie meer nie. Hy het gesê hy wil vrygelaat word om na sy kind te kyk. In dieselfde asem het hy ook sommer gepiemp oor selfone in die tronk: “Ek weet daar moenie selfone in die tronk wees nie, maar ek dink nie dis verkeerd dat ek kontak met my meisie wil hou om van ons kind uit te vind nie,” getuig hy. Pa Cornelius het ná die hofsaak gesê die gebeure het gevoelens van hartseer, pyn en woede oor hom gebring, maar hy bid steeds vir justice. Die saak is tot 24 Maart uitgestel.