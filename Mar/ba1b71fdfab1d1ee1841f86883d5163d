DIE Indiese krieketspan, en meer spesifiek sy draaibalboulers, het Donderdag in Ahmedabad weer die grootste sê gehad op die eerste dag van die vierde toets. Die hotklou-draaibouler Axar Patel, met 4/68, en die wegbreekbouler Ravi Ashwin, met 3/47, het weer die Engelse kolwers hoofbrekens besorg met hul draaiballe. Net Ben Stokes (55) en Dan Lawrence (46) kon enigsins hond haaraf maak op dié tipiese Indiese baanblad. Die besoekers het sukkel-sukkel by 205 uitgekom voordat hulle almal uit is. Benewens Patel en Ashwin het die snelbouler Mohammed Siraj (2/45) en die wegbreker Washington Sundar (1/14) paaltjies laat kantel. Voortkolf In Indië se kolfbeurt het die veteraan Jimmy Anderson met die derde bal van die eerste beurt toegeslaan toe hy Shubman Gill (0) been voor paaltjie betrap het. Rohit Sharma (8*) en Chetashwar Pujara (15*) het vanoggend kom voortkolf met Indië se telling op 24/1. Die Indiërs loop met 2-1 voor in die reeks en moet die laaste toets wen of ’n gelykop uitslag bewerkstellig om vir die eindstryd van die Internasionale Krieketraad se Toetskampioenskapsreeks te kwalifiseer. Nieu-Seeland het reeds vir dié eindstryd gekwalifiseer, met Australië nog in die prentjie vir kwalifikasie as Engeland die laaste toets teen Indië kan wen. Die eindstryd van die Toetskampioenskapsreeks sal in Junie op Lord’s in Engeland gespeel word.