DIE familie van ’n bejaarde vrou van Genadendal is dood van bekommernis omdat sy al vir meer as ’n maand vermis is. Lorraine Jantjies (78) is nog laas op 15 Februarie by haar huis gesien. Haar man, Freddie Jantjies, het die oggend van haar verdwyning na die kliniek gegaan en toe hy terugkom, was sy vrou nie by die huis nie. Albert Adams, ’n familielid, sê: “Hy (Freddie) is baie bekommerd oor sy vrou, wat aan Alzheimer se siekte ly. “Verskeie lede van die gemeenskap het al oral in die area na my tante gesoek – sonder enige sukses. Bloed “My oom het die oggend sy medikasie by die kliniek gaan haal. “Hy het vir haar gesê sy moenie loop nie, want hy gaan nie lank weg wees nie. “Daar was niemand om na haar om te sien nie. “Hy het ’n bietjie langer weggebly oor hulle nog bloed by die kliniek moes trek. “Hy het die middag omstreeks 13:00 by die huis gekom en sy vrou was nie daar nie.” Adams sê die oom het later die middag sy seun gestuur om te gaan kyk of sy by die polisiestasie is, want dit is waar hulle haar gewoonlik hou. “Sy was nie daar nie en ons het al navrae by die hospitale en lykhuise in die omgewing gedoen, sonder enige sukses. “Die familie is baie bekommerd oor haar en dit is ’n moeilike tyd vir hulle.” Jantjies is baie vergeetagtig en loop net in enige rigting. Sy sal nie vir die mense kan sê wie sy is of waar sy bly nie. Sy kry ook baie floutes weens lae bloeddruk. Sy het laas ’n swart langbroek en blou bloes aangehad. Enigeen met inligting kan Adams by 083 445 9787 bel of kontak die plaaslike polisie by 028 251 1000.