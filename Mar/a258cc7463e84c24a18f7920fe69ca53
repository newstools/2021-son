NADAT 'n Zimbabwiër sy meisie en haar vyf kinders naby Elliotdale in die Oos-Kaap met 'n byl doodgekap het, het hy probeer om homself te hang. Die tou het egter drie keer gebreek, waarna hy besluit het om te vlug. Hy is later in Ginsberg, naby Qonce (voorheen King William’s Town), sowat 300 km van waar die misdryf gepleeg is, gearresteer. Nowa Makula (32) het reeds skuld beken op die bylmoorde van sy meisie, Nomzamo Mhlanti (42), en haar vyf kinders. Die gru-voorval het op 25 November 2020 in die Sidabekweni village naby Elliotdale plaasgevind. Luxolo Tyali, woordvoerder van die nasionale vervolgingsgesag, sê dit het in die hof uitgekom dat Makula en Mhlanti die aand van die voorval gestry het oor haar beweerde ontrouheid voordat hulle bed toe is. "Makula het aan die hof gesê hy kon nie slaap nie en het net ná middernag besluit om sy meisie en die kinders, wat in dieselfde kamer geslaap het, te vermoor," vertel Tyali. Die kinders is geïdentifiseer as Azakhiwe (10), Yibanathi (7), die tweeling Wineka en Thoko (5) en Luphumlo Mhlanti (ses maande). Makula gaan na verwagting op 17 Mei gevonnis word. - Algoa FM