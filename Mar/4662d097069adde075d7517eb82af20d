’N BUS wat na bewering leerders na hul skool in Tamboerskloof vervoer het, het Donderdagoggend in Newlands aan die brand geslaan. Volgens Jermaine Carelse, ’n woordvoerder vir die Stad Kaapstad se brand- en reddingsdienste, was daar niemand in die bus toe hulle ná 07:00 na die toneel uitgeroep is nie. “Die bus het oorkant die Newlands-swembad gestaan. Ons het bemanning van Wynberg, Soutrivier en Ottery ontplooi.” Hy sê weens die brandende bus moes twee bane vir verkeer gesluit word. Brandbestryders het die brand binne ’n uur geblus, maar die bus van die Athlone Transport Company was heeltemal beskadig. “Geen beserings is in die voorval aangemeld nie.” 