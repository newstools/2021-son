TERWYL die land ’n uur hier en ’n uur daar in die donker sit weens load shedding, sukkel vier gesinne van Macassar nou al vyf maande om die lig te sien. Die vier gesinne van Ringlaan vertel dat hulle sedert 8 November sonder krag sit. Dit was nadat ’n brand by een van hul huise uitgebreek het. Maureen Steenkamp, een van die inwoners, sê dis so erg dat hulle vyf maande net van brood moes leef. Steenkamp sê haar hele lewe is deurmekaargekrap. “Dis ondraaglik. Hulle bly ondersoek en ondersoek, maar dan kom hulle nie eens terug na ons om te verduidelik wat gaan gebeur nie. “Ons moes die hele feestyd sonder krag sit. Ons het die nuwe jaar sonder krag ingegaan. Kers “As daar een ding is wat ek sal doen, is dit om ’n groot fees te gooi wanneer die krag weer aangaan, want dis nie lekker om só te lewe nie.” Anette Stevens sê op die dag van die brand in November het alles so gou gebeur. “Die brand is glo deur ’n kers veroorsaak. Nou moet ons kerse gebruik, dieselfde ding wat ons lewe vir maande verwoes het.” Volgens Christoffel Louw het hulle al alles probeer om hulp te kry. “Ons het die regte proses gevolg. Ons het die raadslid, die Stad sowel as Eskom­ van die probleem ingelig, maar ons word net nie gehelp nie. “Elke keer is dit ander verskonings.” Mark Stevens, wat in die huis woon waar die brand uitgebreek het, sê hy voel nie lekker nie. “’Die brand het hier begin, nou suffer ander gesinne. Die repair-mense was hier om te check, maar hulle kom nie eens in nie. Hulle loer net, dan gaan hulle weer. “Toe ons aanvanklik met Eskom gekommunikeer het, het hulle gesê hulle kan nie help nie, want dit is festive season. Hoe lank is dié seisoentyd dan?” Raadslid Victor Isaacs van Macassar sê die gesloer is as gevolg “ ’n blame game­”. Isaacs sê hy was van die begin af betrokke om die inwoners te probeer help. Beskadig “Ons het gedoen soos daar van ons verwag is. “Die Stad het klaar die kabels gelê, nou wag ons net op Eskom om verder te gaan. “Die ding moet gedoen word.” Eskom bevestig hy is bewus van vier klante wat sedert 8 November sonder elektrisiteit sit. “ ’n Eskom-operateur wat na die perseel gestuur is, het bevind dat die brand die elektriese bedrading beskadig het.” Eskom sê hy het die klante in kennis gestel om met die Stad Kaapstad te kommunikeer om die kabels te herstel. “Wanneer die kabelwerk gedoen is, moet die klante die nodige dokumente, insluitend ’n affidavit en ’n compliance-sertifikaat instuur na clientservices@eskom.co.za.”