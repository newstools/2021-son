DIE The Bachelorette SA-deelnemer Justin Lakey is Donderdag in Johannesburg beroof terwyl daar ’n vuurwapen op hom gerig is. Justin het aan Channel24 vertel dit is net deur die genade van die Here dat hy niks oorgekom het in hierdie gewelddadige en skrikwekkende voorval nie. Verkeerslig Hy was Donderdag ná 19:00 van sy werk af op pad huis toe toe hy in die Johannesburgse middestad beroof is. “Ek het by ’n verkeerslig stilgestaan toe vier ouens na my kar gekom het,” vertel Justin. “Twee van hulle het vuur­wapens gehad. “Een ou wat ’n vuurwapen gehad het, was aan die bestuurderskant en die ander een aan die passasierskant. “Die ander twee was weerskante aan die agterkant van die kar.” Die sportkondi­sioneringsafrigter vertel die een ge­wapende ou het aan die venster geklop en gesê hy moet die kar oopmaak of die venster afrol. Die ander ou het van agter in die kar geklim en “alles gevat waarop hy sy oë gelê het”. Hy sê toe een man probeer om ’n tweede keer in die kar te klim, het hy dit reggekry om weg te jaag. “Deur die genade van God is ek ongedeerd. Ek het net ’n paar skrape.” Die 27-jarige Justin sê net sy selfoon is gesteel.