DIE Oos-Londen-polisie het inwoners in en naby Kayser’s Beach gevra om op te hou om ’n plaaslike boer se koejawels te steel en dan boonop op sy voorstoep te verkoop. Die Kidd’s Beach polisie het dié versoek op ’n vergadering tussen die inwoners en die boer gemaak. Gavin Gower sê die afgelope vyf jaar is daar die heeltyd diewe op sy plaas, Lilly Valley, wat emmers vol koejawels steel. Hy sê in 2020 was dié stropery op so ’n groot skaal dat sy verlies sowat R50?000 beloop het. “Toe is daar ’n bakkievrag per dag gesteel. Die boewe het dit dan langs die R72-streekroete gaan verkwansel.” Gower sê hy het die polisie se hulp ingeroep omdat die gemeenskap met hom baklei het toe hy hulle daaroor gevra het. “Verlede jaar het ’n man my met my eie koejawels in my gesig gegooi. Ek het gebloei daarna.” Hy sê hy voel nou al soos ’n joke as hy verby straatverkopers ry wat sy koejawels verkoop. Volgens Gower sal die polisie moet ingryp. Kapt. Khaya Tonjeni, ’n polisiewoordvoerder, sê die polisie doen alles in hul vermoë om dié diefstal te laat end kry. “Die vergaderings is reeds voor die oestyd vir koejawels gehou om bewusmaking te bring. Ons raai almal aan om sake aan te meld as hulle vermoed hul plase word geteiken.” Volgens Gower is niemand nog aangekeer vir koejaweldiefstal nie, al het hy reeds verskeie sake aangemeld.-News24 