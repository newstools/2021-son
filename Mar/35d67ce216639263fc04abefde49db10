VERSKEIE voorste All Blacks, insluitend die kaptein, Sam Cane, is glo bekommerd oor die verkoop van Nieu-Seelandse Rugby se kommersiële regte aan ’n Amerikaanse belegger, Silver Lake. In ’n brief wat die NZ Herald verkry het, spreek die Nieu-Seelandse Rugby Players Association (NZRPA) sy kommer uit oor die aanbod van ’n belang van 15% in NZR se kommersiële regte, uit vrees vir die uitbuiting van die Maori- en Pasifika-kultuur. “Ons het tot die gevolgtrekking gekom dat ons nie goed­keuring sal verleen vir die herstrukturering en verkoop wat deur NZR voorgestel word nie en ons glo dat ons dié gevolgtrekking nou met u moet meedeel,” lui die brief. “Die besluit om nie aan die verkoop van ’n minderheidsbelang in Nieu-Seelandse Rugby goedkeuring te verleen nie, is ná deeg­like oorweging deur die NZRPA-raad bereik. “Al hierdie doeleindes kan bereik word deur toegang tot veel goedkoper kapitaal te verkry, voort te gaan met die skepping van ’n aparte CommercialCo, huur en aansporing van talent van wêreld­gehalte en direkte diensverskaffers. Gegrief “Ons weet baie spelers is – en ons glo baie ander Nieu-Seelanders is ook – ongemaklik met die gedagte dat NZR inkomste-gegenereerde bates verkoop wat deels gebaseer is op kulturele praktyke en begrip wat volgens hulle onder geen omstandighede te koop is nie.” Die Herald berig dat Cane sy handtekening by dié van sy All Black-spanmaats Aaron Smith, Sam Whitelock en Dane Coles bygevoeg het. Sarah Hirini, kaptein van die Black Ferns-sewes, en Selica Winiata van die Black Ferns is ook gegrief. Die voormalige All Black-kaptein David Kirk en die uitvoerende hoof van NZRPA, Rob Nichol, het die brief ook namens die spelersraad onderteken, wat die ooreenkoms moet onderteken voordat dit in werking kan tree. Die brief is einde Januarie aan NZR-direkteure en -klubs gestuur, met die advies om die aanbod wat na bewering meer as NS$465 miljoen (sowat R4,9 miljard) in die Nieu-Seelandse spel sou inbring, van die hand te wys.