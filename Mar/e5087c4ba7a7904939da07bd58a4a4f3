DIE eenheid vir gesinsgeweld, kinderbeskerming en seksuele misdrywe in Kuilsrivier is nou letterlik op straat ná die gebou waarin hulle gewerk het, se deure gesluit is. Die gebou wat op die hoek van Van Riebeeck-weg en Langverwacht-weg en oorkant die polisiekantoor geleë is, is Vrydag deur die department van arbeid gesluit weens veiligheid en gesondheidskwessies. Son verneem dat die gebou vir nagenoeg ’n maand geen lopende water gehad het nie en dat daar ook vir maande geen vullisverwydering plaasgevind het nie. “Ons het ook nie iemand hier gehad wat skoongemaak het nie,” verklap een van die speurders. Die beamptes sê hulle het verskeie kere die polisiebestuur genader oor die haglike omstandighede waarin hulle werk, maar dat daar niks van hul klagtes gekom het nie. Die departement van arbeid is toe ingeroep. “Iemand van die departement van arbeid was verlede Donderdag by die kantore waarna die kantoor gesluit is. Nou werk ons maar op die straat tot verdere kennisgewing.” Die polisie se hoofkantoor is dieselfde dag in kennis gestel. Dinsdagoggend het die lede wat met die sensitiewe sake werk steeds vanuit hul voertuie gewerk. Brig. Novela Potelwa, hoof van die polisie se kommunikasieafdeling, sê die polisie huur die gebou van die Wes-Kaapse departement van vervoer en openbare werke wat dit van iemand anders af huur. “Ons het die kwessie onder die departement van openbare werke se aandag gebring,” sê Potelwa. Sy sê die beamptes ontmoet net soggens voor die gebou. "Daarna kan hulle werk van waar hulle is.”