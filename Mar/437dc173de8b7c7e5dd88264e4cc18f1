DRIE mense is Maandag tydens gewelddadige betogings by 'n myn in Limpopo dood. Die betogings het by die Annesley-myn in Tubatse buite Burgersfort plaasgevind. Twee van die oorledenes was veiligheidswagte. Luidens berigte het betogers van Segorong by die myn  aangekom en geëis om  met die bestuur te praat. Hulle het toe na bewering die veiligheidsbeampes aan diens oorrompel en ontwapen. Tydens die struweling het 'n paar skote afgegaan. Brig. Motlafela Mojapelo , polisiewoordvoeder, sê die twee veiligheidswagte is raakgeskiet. “Een is op die toneel dood en die ander is Dinsdag in die hospitaal dood. Een van die betogers is ook geskiet en is na die plaaslike kliniek geneem waar hy aan sy wonde beswyk het." Mojapelo sê die polisie het een van die vuurwapens, wat na bewering by een van die veiligheidswagte gesteel is, teruggevind. Hulle is steeds op soek na die vuurwapen wat in die moorde gebruik is. Vier mense is intussen in hegtenis geneem. Die verdagtes, tussen die ouderdom van 31 en 42 jaar, sal Woensdag in die hof verskyn. - News24