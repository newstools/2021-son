GRABOUW. – Enkele ure nadat ’n berig verskyn het oor die hel wat ’n gestremde vrou onder haar twee seuns moet deurmaak, het Sonlanders laat weet hulle wil haar help. Son het twee weke gelede berig oor Yonita Jooste (60) wie se twee seuns, onderskeidelik 30 en 36 jaar oud, haar rot en kaal besteel het om hul drug habit te onderhou. Bakleiery Hulle het alles wat weggedra kon word – tot haar klere en laaste paar kerkskoene – verkwansel vir drugs. As daar nie kos is om te eet nie, breek die seuns Jooste se huis af. Jooste moes ’n breinoperasie ondergaan nadat sy ’n bakleiery probeer opbreek het waarby die ouer seun betrokke was. Iemand het haar in die proses met ’n paal oor haar kop geslaan. Sy het daarna ook ’n beroerte gehad. Dis nou vir haar moeilik om te praat en te loop. Die polisie was aanvanklik traag om teen die twee seuns op te tree, maar het hulle uiteindelik twee weke gelede gearresteer. Die jonger seun kry sielkundige berading en hy is verlede week vrygelaat, maar hy is kort daarna weer in hegtenis geneem oor hy sy ma met ’n mes wou steek toe sy hom nie dwelmgeld wou gee nie. Die ouer broer het uit die tronk ’n brief aan Jooste gestuur waarin hy sê hy weet sy ma het ’n hart van goud – en dan vra hy haar om die saak teen hom terug te trek. Jooste sê sy gaan dit nie doen nie. ’n Vrou van Mamre wat Jooste se storie in Son gelees het, was so geraak dat sy ’n vriendin van haar in Durban daarvan vertel het. Dié vriendin het dadelik vir Jooste kos, klere en geld uit Durban gestuur, maar die koerier kon nie Jooste se adres kry nie en die goed het uiteindelik in Johannesburg beland. Hulle tref nou reël­ings om dit by Jooste te kry. Francis Botha, ’n kerksuster van Jooste wat haar baie bystaan, sê die berig het van Jooste ’n nuwe mens gemaak. Belowe “Yonita smile weer ná ’n lang tyd omdat sy nou weer kans sien vir die toekoms. “Die hulp wat mense vir haar belowe het, gee haar nuwe moed.” Yonita sê: “Ek is baie dankbaar dat Son dit moontlik gemaak het vir my storie om mense se harte te bereik. “Ek wil vir almal dankie sê wat belowe het om my aan die hand te vat.” Botha vra dat enige een wat Jooste kan help haar kontak by 074 542 3135.