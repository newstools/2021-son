HY WEET hy’t groot skoene om te vul, maar hy skroom nie om sy “hande vuil te maak” nie. Hy glo ook hy kan die klubs in die Athlone LFA sonder bias of negatiwiteit lei. Dít is die missie van Bruce Malagas (55), die nuwe president van die Athlone LFA. Dié administrateur kom met hope ervaring en was ook in beheer van die sokkerklub Kewtown United. Malagas wil voortbou op die “stewige grondslag” wat die vorige leier, wyle Kevin Fransman, gelê het. Die vergadering was in die Turfhall-saal. Malagas het ’n tweestryd met Boebie Cassiem (SSS Academy) met ’n landslide-oorwinning beklink. Fransman is in November 2020 oorlede en dit was nodig dat die klubs byeenkom en ’n nuwe leier kies om die LFA te dien. Die klubs was op soek na ’n kandidaat wat die belang van sokker op die hart sou dra. Malagas, ’n voormalige beampte van die sokkervereniging in Heideveld, was die groot gunsteling om die leisels oor te neem. Drie adjunkpresidente is ook gekies om Malagas te ondersteun. Hulle is Derek Wyatt (Jamestown United), Gasant Abbass (East End United) en Veronica Thomas (Kewtown United). “Ja, ek weet beslis wat my in die gesig staar,” het Malagas gesê. “Daar is hope challenges wat op my wag, maar indien ek 50% kan behaal van wat Fransman behaal het, is dit baie en dan kan ek volgende jaar in my tweede termyn daarop voortbou,” aldus Malagas.