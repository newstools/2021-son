DIE aktivis wat 'n suksesvolle veldtog gevoer het om die naam van die Port Elizabeth-lughawe na die Khoi-legende Hoofman Dawid Stuurman te vernoem, word nou oorval met oproepe. Christian Martin, 'n Khoi-aktivis, sê dis meestal wit mense wat hom bel en negatiwiteit oor die naamsveranderinge uitspreek. Verlede week het die minister van sport, kuns en kultuur, Nathi 
Mthethwa, verskeie naamsveranderinge goedgekeur. Onder hulle is die 
verandering van Port Elizabeth na Gqeberha, die Port Elizabeth-lughawe na Hoofman Dawid Stuurman Internasionale Lughawe en Uitenhage na Kariega. Martin sê hy kry sedert verlede week al oproepe daaroor. Die afgelope naweek het hy vier ontvang. ‘‘Hulle is baie kru. Om te kla is een ding, maar die mense veroordeel die naam en is so neerhalend. Meeste kritiseer oor die lughawe wat na 'n Khoi-persoon vernoem is en dat hulle nie gelukkig is met die klieks in Gqeberha nie. ‘‘Daar is 'n wit mens-weergawe van Dawid Stuurman waar hy as 'n moordenaar uitgebeeld word. Ek het verduidelik aan een van die mans wat dit opgebring het dat sommige mense Nelson Mandela 'n terroris genoem het, maar dat hy 'n held vir miljoene mense was.’’ Martin sê Stuurman was 'n ‘‘militêre man’’ wat kolonialiste geveg het voordat hy gevang en na Robbeneiland gestuur is. Hy is in die laat 1700's naby die Gamtoosrivier gebore en het in die vroeë 1800's in Sidney in Australië gesterf. - News24   