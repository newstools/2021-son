’N SNOTNEUS-LAITIE van net 17 jaar oud staan tereg vir die moord op Mapula “Meiki” Khune, suster van die sokkerster Itumeleng Khune. Kol. Adéle Myburgh, polisiewoordvoerder, sê ’n tiener is Vrydag aangekla en sal na verwagting Maandag in Ventersdorp se kinderhof verskyn. Mapula was by haar ouma se huis toe haar kamer met haar binne-in afgebrand het. Daar is geen skade aan die res van die woning nie.Die bure het die rook uit die huis sien trek en nooddienste gekontak. Dié het op Khune se lyk afgekom. Myburgh sê die polisie het aanvanklik ’n gewone ondersoekdossier geopen, maar hulle ondersoek nou ’n moordsaak nadat verdere inligting verkry is. “Die polisie moet sedertdien botsings in die gemeenskap onderdruk, want inwoners jag en rand die mense aan wat van die misdaad verdink word,” het Myburgh gesê. Lt.genl. Sello Kwena, provinsiale polisiekommissaris, het die plaaslik polisie geprys vir hul vinnige reaksie en om die arrestasie van die vermeende oortreder binne een dag ná die moord te doen. – News24 