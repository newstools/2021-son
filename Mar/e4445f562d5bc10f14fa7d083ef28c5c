PEP Guardiola, manager van die Manchester City-sokkerklub, het nie tyd vir sentimenteel raak oor spankeuses nie. Die Spanjaard wil vandag weer sy beste beskikbare 11-tal in ’n Engelse Premierligawedstryd teen Wolves in die veld stoot. Dit is slegte nuus vir die klub se ervare sterdoelskieter Sergio “Kun” Agüero, wat Saterdag eers weer ’n terugkeer tot die spel gemaak het. Agüero is dié seisoen baie ongelukkig. Net voor die begin daarvan moes hy ’n knieoperasie ondergaan wat hom vir lank buite aksie gehou het. Die Argentyn was in Desember kwalik terug, toe word hy wéér beseer. Hy het kort daarna boonop Covid-19 opgedoen en moes toe nóg langer wag voordat hy weer kon speel. Guardiola het egter oor die naweek dié jarelange staatmaker vir City meer as ’n uur se speelkans teen West Ham United gegee. En hy was redelik in sy skik met wat hy van Agüero gesien het. “Sergio was nou byna ’n jaar lank beseer. “Daai is ’n báie lang tyd. Hy het twee of drie wedstryde gespeel en is toe weer beseer en wéér uit,” het Guar­diola aan Sky Sports verduidelik. “Ek weet hoe baie ons hom nodig het in hierdie tydperk van die seisoen, in die regte oomblikke, want hy het ’n spesiale talent en gehalte. Hy gaan ons nog sommer baie help. “Ons kan egter nie verby die feit kyk dat hy tyd nodig het nie. Dis ’n goeie teken dat hy 50 tot 60 minute kon speel. Dit is goed vir die bene. Hy moet nou aanhou goeie werk in oefensessies insit en net positief bly. “Daar gaan beslis wedstryde vorentoe wees waar dinge gaan taai raak en dan gaan ons Kun benodig. “Ons het manne nodig wat doele kan aanteken en hy is die beste persoon. Hy weet dit al van dag een af. “Sergio is baie belangrik vir ons. Hy is die belangrikste persoon vir die klub. Hy het een van die belangrikste doele aangeteken. Hy is deel van ál die sukses hier.” Guardiola het egter verder gesê hy kan nie nou verby spelers soos Raheem Sterling, Phil Foden en Bernardo Silva kyk as die klub se beste aanvallende wapens nie.