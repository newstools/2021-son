DIE nasionale vrouekrieketspan het gister sy Indiese eweknie in sy agterplaas bloedneus geslaan. Die Vrouteas het die eerste van vyf ODI’s maklik met 8 paaltjies in Lucknow gewen. Lizelle Lee (83*) en Laura Wolvaardt (80) het ’n skitterende rekordvennootskap van 169 lopies aangeteken. Dit het SA in staat gestel om die wenteiken van 178 reeds in die 41ste beurt te behaal. Die SA kaptein, Suné Luus, het Indië ingestuur om te kolf. Daarna het Hilton Moreeng, afrigter, se span danksy skitterende boul- en veldwerk, waaronder Shabnim Ismail se 3/28, die tuisspan tot 177/9 in sy 50 beurte beperk. Marizanne Kapp het ’n vroeë deurbraak gemaak deur Jemimah Rodrigues vir net 1 te laat terugstap. Mithali Raj (50) en Harmanpreet Kaur (40) was die enigste Indiese kolwers wat noemenswaardige tellings kon aanteken. Indië was in een stadium stewig in die saal met sy telling op 154/5, maar kon daarna net 23 lopies aanteken terwyl die span 4 paaltjies verloor het. Die Indiërs kon dus net ’n skamele 177/9 in hul 50 boulbeurte score. Ismail was wéér Suid-Afrika se beste bouler. Sy is goed bygestaan deur die linksdraaier Nonkululeko Mlaba met 2/41 in haar 10 beurte. Die enigste swak aspek van die Proteas se tyd op die veld was die feit dat hulle 12 wydlopers geboul het. Ayabonga Khaka was verantwoordelik vir vyf hiervan. Lee en Wolvaardt het van die begin van die Vrouteas se kolfbeurt op hul gemak gelyk teen die Indiese boulaanval, wat gelaai is met draaiboulers. Lee se kragtige veeghoue en Wolvaardt se indrukwekkende dryfhoue deur die wegkant het die tuisspan van meet af onder druk gehou. Wolvaardt is kort voor die wenteiken been voor paaltjie betrap, al het dit gelyk asof die bal die bypen sou mis. Ismail is as die speler van die wedstryd aangewys. Die tweede stryd vind môre plaas, ook in Lucknow.