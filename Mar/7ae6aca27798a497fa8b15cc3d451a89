ADV. Dali Mpofu se gedrag die afgelope week voor die kommissie van ondersoek na staatskaping, kan hom in die sop laat beland. Craig Watt-Pringle, voorsitter van die Johannesburgse balieraad, het aan News24 bevestig 'n klag oor Mpofu se gedrag is ontvang en word ondersoek. Dit nadat die bekende advokaat die minister van openbare ondernemings, Pravin Gordhan, én sy regsverteenwoordiger, Michelle le Roux, tydens 'n vurige sitting van die kommissie gevra het om te "shut up". Adjunkhoofregter Raymond Zondo, voorsitter van die kommissie, het ook Donderdag mond uitgespoel oor die voorval. Zondo sê geen regspraktisyn, insluitend Mpofu, het die reg om enigeen by die kommissie aan te sê om te "shut up" nie. "Nie eens ek sal daardie woorde gebruik nie," sê Zondo. "Sulke gedrag is onaanvaarbaar vir die kommissie en dit is belangrik dat die publiek en ander regspraktisyns weet sulke gedrag is onaanvaarbaar by die kommissie." Zondo sê dit was disrespekvol teenoor hom en die kommissie.