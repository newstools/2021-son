HULLE is die mense wat die kos op die land se tafels sit. Maar as menseregte ’n kompetisie was, sou plaaswerkers altyd laaste kom. Die Ubuntu Rural Women Youth Movement en talle vroulike plaaswerkers het dit gister hul plig gemaak om hul stem dik te maak terwyl Menseregtedag oral in die land gevier is. Wendy Pekeur, stigter van Ubuntu verduidelik die belangrikheid van die werkers, van wie sommige meer as 30 jaar op ’n plaas werk. “Menseregtedag is ’n herinnering aan die opofferings wat gemaak is in die stryd vir vryheid in ons land. “Ná 1994 is wetgewing vir plaaswerkers vir die eerste keer ingestel en bestaande wetgewing is uitgebrei om plaaswerkers in te sluit.” Pekeur noem sommige van die belangrikste regte wat steeds geminag word. “Hulle het die reg tot veiligheid in die werkplek, vergoeding vir beserings aan diens, regte op diensvoorwaardes, behuisingsregte, asook die reg om hulle by ’n vakbond aan te sluit. “Ons organisasie werk aktief om uitsettings op plase te stop, veral omdat 77% van dié uitgewekenes vroue en kinders is. Hulle verloor hul werk sonder dat die korrekte riglyne vervolg word. “Die wette word nie respekteer nie.” Ant Lenie Hendricks sê sy is een van die talle plaaswerkers wat haar werk sonder ’n geldige rede verloor het. Hendricks verduidelik dat sy en haar man in 2019 afgedank is omdat hulle nie ’n interdik teen hul seun wou uit haal nie. Betaal “My seun was betrokke in ’n fight. Hy was in daai sta­dium 18. Toe sê die boer ons moet ’n interdik teen hom uithaal sodat hy die plaas moet verlaat.” Hendricks sê dis wat op baie plase gebeur: Sodra die kinders 18 word, moet hulle óf die plaas verlaat óf huur betaal. “Ná amper twee jaar voel ek steeds nie lekker oor die saak nie. Ek moes na ander werk soek om kos op die tafel te sit. “Daai plaas is al 20 jaar die enigste plek wat ons ken. Dis die plek wat my kind sy tuiste genoem het.” Heelwat plaaswerkers voel weer dat hulle steeds net die krummels van die koek kry. Maria Samson het ’n plan hiervoor: “Gee ons die geleentheid om vir onsself te boer. Met covid het alles duur geraak. Om ons die geleentheid te gee beteken dat ons ons eie voedingsprogram kan begin. Ons is honger vir verandering.” Angeline Swanepoel sê hulle voel asof hulle gedump word sonder om twee keer te dink. “Ons is uitgesit toe die plaas waar ons was, verkoop is.” Die Wes-Kaapse kommissaris in die SA Menseregtekommissie, eerw. Chris Nissen, sê dit is hartseer dat mense ná 27 jaar van demokrasie steeds vir hul basiese regte moet baklei. Nissen het gesê: “Mense van alle kleure het hul lewe opgeoffer. Waardigheid “Hul bloed, sweet en lewe was op die spel. So, wanneer regte geskend word, is dit ’n aanklag teen daai vegters se bloed en sweet. “Die plaaswerkers het ’n reg tot waardigheid!”