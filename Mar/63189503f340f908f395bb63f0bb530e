BYNA 15 jaar gelede het Ashwin Hammers taamlik lig daarvan afgekom toe hy vir sy deelname aan ’n grumoord slegs 18 maande mang toe gepos is. Dit was vir die grumoord op Monique Martin (19), wie se killers, Myron Daniels en Ashley Lategan, petrol in haar keelgat afgegooi en haar toe aan die brand gesteek het. Daniels en Lategan is in 2006 elk vir 24 jaar tronk toe gepos. Regter Patricia Goliath het Hammers, wat die petrol gaan koop het waarmee Martin aan die brand gesteek is, destyds net ’n 18 maande lange vonnis opgelê. Martin het dae ná die aanval in die Tygerberg-hospitaal aan haar wonde beswyk. Nou is Hammers weer in die beskuldigdebank vir ’n soortgelyke gru-voorval. Hammers word daarvan verdink dat hy Faranaaz Mentor (31) op 26 Februarie in ’n wendy-huis in Erijaville in die Strand vermoor het. Hy staan ook tereg op twee klagte van poging tot moord omdat twee ander vroue ook in die brandende wendy was. Hulle kon gelukkig betyds gered word. ’n Verbyganger het Mentor uit die brandende wendy gesleep, maar dit was te laat om haar lewe te red. Haar hande was agter haar rug vasgemaak en daar word ook gegis dat sy en die ander twee vroue ’n onbekende dwelmmiddel gegee is om te drink. Daar was ook ’n tou om haar nek. Sy is op die toneel dood verklaar. Mentor se ma, Rowena Palmer, het Vrydag met Hammers se hofverskyning saam met die organisasie Vroue in Aksie voor die Strand-landdroshof betoog teen die toestaan van borgtog aan haar dogter se vermeende killer. Palmer is van mening dat as Hammers destyds behoorlik gestraf was, sou haar dogter nog vandag geleef het. Ondersoek Die hartseer ma sê: “As ek mooi daaraan dink, het hy destyds te lig daarvan afgekom. “As hy die straf gekry het wat die ander gekry het, sou my kind nie vandag dood gewees het nie.” Die saak teen Hammers is tot 25 Mei vir verdere ondersoek uitgestel.