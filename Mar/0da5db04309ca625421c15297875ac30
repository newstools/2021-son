JOSÉ Mourinho, manager van Tottenham Hotspur, was vol lof vir Gareth Bale ná Sondag se oortuigende sege oor Burnley in die Engelse Premierliga. Spurs het die Clarets met 4-0 geklop. Bale het twee van dié doele aangeteken en een geskep. Daar was vrese dat Bale se terugkeer na Spurs van Real Madrid besig was om in ’n flop te ontaard, maar Sondag se vertoning het gewys Mourinho was dalk reg om die Wallieser eers genoeg kans te gee om ten volle fiks te word. “Daar is mense wat goed skryf en soms sal van julle julle selfs goed verbeel. Julle moet stories skryf en soms hou julle van goed sê wat nie rêrig waar is nie. “Daar is g’n manager in die wêreld wat nie vir Gareth Bale sal laat speel as Gareth Bale in ’n goeie kondisie is nie,” het Mou­rinho gesê. “Daar is nie een nie. En nou is hy beter as ooit. “Dit gaan nie net oor die twee doele wat hy aangeteken het nie, dit gaan oor die fundamentele aspekte van sy fisieke vertoning. “Hy is nie meer pap nie. Hy het nou opwaartse en afwaartse kurwes in die spoed wat hy na sy aksie bring. “Selfs in die area waarin hy speel, soms buite, soms binne. Hy het baie goed gespeel en sy kondisionering is ook goed. “Ek is net bly vir die span, want hy het die span gehelp om te wen en dit is die belangrikste ding. Ek is bly vir hom.” Sondag se sege was maar Spurs se tweede in sewe ligawedstryde. Dit het hulle na die agtste plek op die punteleer laat opskuif.