Vier beamptes van die Johannesburgse metropolisie, waaronder twee senior bestuurders, sal na verwagting Dinsdag in die hof verskyn waar hulle teregstaan op aanklagte van korrupsie en diefstal uit 'n voertuig uit. Xolani Fihla, woordvoerder van JMPD, het aan News24 gesê die beamptes is Donderdag deur die Valke in hegtenis geneem. Die identiteit van die vier, waarvan twee superintendente is, is aan News24 bekend. Hulle is twee mans en twee vroue, tussen die ouderdomme van 39 en 48 jaar. "Die bestuur van JMPD is bewus van die bewering en kan nie kommentaar lewer op die besonderhede van die saak nie, aangesien dit nog ondersoek word. Die saak sal ook intern ondersoek word," sê Fihla. -NEWS24 