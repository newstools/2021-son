WIE gaan blom? En wie kort nog ’n bietjie kompos? Dít is die vraag wat op almal se lippe gaan wees in kykNET se splinternuwe bloemiste-kompetisie, Die Groenste Vingers, wat Donderdag 22 April 21:00 op kyk­NET (DStv-kanaal 144) begin. Daar is min dinge so mooi soos ’n pragtige ruiker in ’n huis, ’n kleurvolle blommerangskikking op ’n tafel of ’n onthaalsaal wat ’n nuwe gesig kry met blomkranse. Tog bly die mense wat hierdie pragstukke oënskynlik so moeiteloos optower, soms vergete in ons bewondering. Die Groenste Vingers is ’n kompetisieprogram waarin tuiniers, bloemiste en passievolle blomme-entoesiaste meeding om as wenner van Die Groenste Vingers bekroon te word. Deelnemers sal week ná week verskillende uitdagings aanpak waarin elkeen ’n unieke rangskikking moet ontwerp. Die beoordelaars sal dan besluit wie blom nog en wie het verlep... Voorreg Edrien Erasmus is aan die stuur van sake as aanbieder van Die Groenste Vingers. “Ek is van kindsbeen af verlief op tuinmaak en het selfs ná universiteit in ’n blommewinkel gaan werk. In ’n stadium het ek ook my eie blommewinkel gehad! “Dit is ’n groot eer en voorreg om lid van Die Groenste Vingers-span te wees,” sê sy. Erasmus is ’n veelsydige kunstenaar en aanbieder met ’n onblusbare lus vir die lewe. Kykers sal haar bes moontlik herken van TV-programme soos Donkerland, Fluiters en Elke Skewe Pot. Sy het haar onlangs as een van die nuwe aanbieders by kykNET se feesprogram, Fiësta, aangesluit. “Ek is só opgewonde om saam met Die Groenste Vingers se deelnemers meer plante en blomme te leer ken en om hul pragstukke te sien! Dit gaan ’n fees vir alle kykers se oë wees,” voeg sy by. “Die Groenste Vingers is ’n eerste in sy soort op Suid-Afrikaanse televisie en wie weet, dalk stimuleer dit ons unieke blomkultuur nog meer,” sê Lyall Ramsden, medevervaardiger van dié reeks van 13 episodes. Deelnemers sal twee wêreldklas-blomkenners moet beïndruk. Franz Grabe is ’n blom-couture-genie wat skeppings vir troues en korporatiewe geleenthede en blomrokke vir die loopplank maak. Oprah Winfrey, die Amerikaanse kletskoningin, was al een van sy kliënte. Die ander beoordelaar, Leon Kluge, is ’n internasionaal erkende landskapargitek wat al verskeie pryse regoor die wêreld gewen het. Hy het onder meer ’n paar keer goud vir sy pragtuine op die Chelsea-blommeskou in Londen verwerf.