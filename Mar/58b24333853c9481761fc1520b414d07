SIYA Kolisi gaan vanaand 19:00 op Kingspark in Durban sy langverwagte buiging vir die Sharks in hul laaste kragmeting met die Bulls in die voorbereidingsreeks maak. Die Springbok-kaptein het hom laas maand van die Stormers by die Sharks aangesluit. Hy sal op die oopkantflank begin in ’n lostrio wat die onderkaptein, Henco Venter, en die nr. 8, Sikhumbuzo Notshe, insluit. Die Bok-stutte Ox Nché en Thomas du Toit is ook terug in die span. Ruben van Heerden gaan saam met die Junior Springbok Emile van Heerden op slot ingespan word. In die agterlyn begin Jaden Hendrikse saam met Boeta Chamberlain met Marius Louw op binnesenter. S’bu Nkosi en Yaw Penxe is die vleuels, met Anthony Volmink op heelagter. Die Bulls-breier, Jake White, sê hulle kon nie vir beter opposisie as die Sharks vir vanaand se kragmeting gevra het nie. White het gister gesê: “Dis die eerste keer ná die eindstryd van die Currie Cup dat ons weer teen hulle (die Sharks) speel. “Ons het besluit om voort te gaan met ons rotasiebeleid met die fokus om ervaring in ons groter groep op te doen.” White het behoorlik die snoeiskêr ingelê. Die Bok Nizaam Carr gaan weer die span aanvoer. Dié agtsteman vorm ’n nuwe losvoorspeler-kombinasie met Tim Agaba en Werner Gouws. Agaba sal die nr. 7-trui dra, met Gouws wat as oopkant aangewend gaan word. Janko Swanepoel is op slot ingesluit in die nr. 5-trui. Die Bulls coach het ook besluit om ’n nuwe voorry in te span. Die Bokke Marcel van der Merwe (vaskop) en Lizo Gqoboka (loskop) gaan saam met Schalk Erasmus in die voorry sak. Morné Steyn is terug om waardevolle ervaring toe te voeg aan ’n jeugdige agterlyn. SHARKS  – Anthony Volmink, S’bu Nkosi, Lukhanyo Am (k), Marius Louw, Yaw Penxe, Boeta Chamberlain, Jaden Hendrikse, Sikhumbuzo Notshe, Henco Venter, Siya Kolisi, Emile van Heerden, Ruben van Heerden, Thomas du Toit, Fez Mbatha, Ox Nché. BANK: Kerron van Vuuren, Mzamo Majola, John-Hubert Meyer, JJ van der Mescht, Phepsi Buthelezi, Sanele Nohamba, Rynhardt Jonker, Aphelele Fassi. BULLS – Richard Kriel, Madosh Tambwe, Marnus Potgieter, Dawid Kellerman, Diego Appollis, Morné Steyn, Zak Burger, Nizaam Carr (k), Tim Agaba, Werner Gouws, Janko Swanepoel, Jan Uys, Marcel van der Merwe, Schalk Erasmus, Lizo Gqoboka. BANK (KEUSE VAN): Janco Uys, Jacques van Rooyen, Mornay Smith, Raynard Roets, WJ Steenkamp, Keagan Johannes, Clinton Swart, Jay-Cee Nel, Jan-Hendrik Wessels, Reinhardt Ludwig, Bernard van der Linde, Niel Beukes.