ASHTON. – Bloed en briekmerke ... Dít is waarteen ’n gebroke familie nou moet vaskyk. Mario Standerd (18) het so baie na sy nuwe skooljaar uitgesien, maar dis binne ’n oogwink van hom weggeruk. Standerd was op die aand van 27 Februarie saam met ’n tjommie op pad na sy huis in die Wakkerstroom-Wes-omgewing toe ’n motorkar hom raakry. Standerd se oom, Hendrik Zana, sê hy verneem sy kleinneef het langs die kant van die pad gesit terwyl hy vir sy tjom gewag het. Zana sê die vriend het toe vir hom kom sê dat hy net ’n klipharde slag gehoor en toe gesien het hoe Standerd langs die pad lê. Volgens Zana het die motoris gestop en na Standerd gaan kyk. Zana sê toe mense van die ongeluk verneem, het hulle in die rigting van die kar gehardloop. Volgens Zana het die mense vertel hulle het toe gesien hoe die bestuurder van die voertuig drankbottels uit sy kar in die nabye bosse gooi. Zana sê van wat hy gehoor het, was die drywer sterk onder die invloed van drank. “Daai mense het my gesê daai man was so dronk, hy kon skaars op sy voete staan,” vertel Zana. Leen en Michael Zana, ander familielede van Mario, sê hulle kan nog nie glo die tienerseun is nie meer met hulle nie. “Hy het nie eens gerook of gedrink nie,” sê Michael. Volgens Leen voel die familie bitter oor die voorval. Michael sê die cops het ook nie die drywer op die toneel in hegtenis geneem nie. “Daar is ook geen bloedmonsters van hom getrek nie,” braak hy gal. Michael sê dis hieroor dat hul familie vir die cops moeilik­ is. Volgens hom het hulle boonop nie verklarings op die toneel afgeneem nie. Hy sê die hospitaalpersoneel wou weet waar die ongeluk gebeur het, want niemand het die ongeluk by hulle aangemeld nie. Volgens Michael het sy kleinneef nog geleef. Hy is egter laas Maandag breindood verklaar. Hy voeg by die betrokke dokter het toe self ’n saak van strafbare manslag gaan open. “Ek het toe aan die dokter gesê hulle mag maar die masjiene afskakel wat Mario aan die lewe gehou het,” vertel Michael hartseer. Kapt. FC van Wyk, ’n polisiewoordvoerder, het bevestig dat ’n jong seun op die Wakkerstroom-Wes-pad omgery is. Hy sê ’n saak van strafbare manslag word ondersoek.