AS DIE Bellville-landdroshof aan die ping king, Zane Kilian, borgtog toestaan, sal hy waarskynlik ook bail kry in die Kaapse landdroshof, waar hy in ’n ander saak verskyn. Kilian, wat nou al berug is vir sy beweerde aandeel in die sluipmoord op lt.kol. Charl Kinnear, was gister in die Kaapse landdroshof voor vir die poging tot moord op die Kaapse law­yer Wil­liam Booth. Booth het in April laas jaar ’n aanslag op sy lewe oorleef toe twee gemaskerde mans by sy huis in Higgovale op hom geskiet het. Son het berig Booth het pas in sy vrou se kar geklim toe die ouens op hom losbrand. Kauthar Brown (35), Ebrahim Deare (36), Ri­yaad Gesant (32), Kashiefa Smith (32) en ’n 57-jarige man is op kringtelevisie uitgeken en in hegtenis geneem. Die hof het net aan Smith borgtog toegestaan. Kilian was reeds in hegtenis vir sy betrokkenheid by Kinnear se moord toe dit aan die lig kom hy het ook ’n rol gespeel in die mislukte hit op Booth. Soos met Kinnear het hy ook Booth se selfoon geping tot op die dag van die voorval. Eric Ntabazalila, ’n woordvoerder van die nasionale vervolgingsgesag, sê die ses verdagtes het gister saam in die Kaapse landdroshof verskyn. “Die staat het toe aangedui hy sal nie borgtog vir Kilian teenstaan as hy borgtog in die Bellville-landdroshof kry nie.” Kilian is vandag weer voor in die Bellville-landdroshof, waar sy aansoek om borgtog sal voortgaan. Die saak van poging tot moord is vir eers uitgestel tot 24 Maart.