ABNER van Reenen gaan straks Saterdag op losskakel in die Stormers se beginspan uitdraf. Dít wanneer die Kaapse franchise van 17:15 in ’n voorbereidingswedstryd in die Cape Town Sta­dium teen die Lions te staan kom. Die 22-jarige boorling van die Paarl het nog nooit ’n kans in die beginspan gekry nie. Hy gaan na verwagting ’n nuwe skakelpaar saam met die Springbok-skrumskakel Herschel Jantjies vorm. Paul de Wet en Kade Wolhuter het dié taak op onderskeidelik nr. 9 en 10 in die dramatiese nederlaag met 29-34 teen die Bulls op Loftus Versfeld in Pretoria behartig. Van Reenen kry nou ’n gulde geleentheid om sy staal teen die besoekers van Johannesburg te wys. Sy direkte teenstander behoort die uiters ervare Lions-kaptein en Springbok Elton Jantjies te wees. Van Reenen, ’n voormalige sensasie van die Hoër Jongen­skool Paarl, het onlangs sy kontrak met die Westelike Provinsie tot einde 2022 verleng. Rikus Pretorius het laas week een van sy beste vertonings in die nr. 12-trui vir die Stormers gelewer, maar hy sal na verwagting dié week plek maak vir Dan du Plessis, wat met Ruhan Nel as sy buitesenter gaan uitdraf. Seabelo Senatla gaan ook ná ’n besering sy langverwagte terugkeer op die vleuel maak. Die spoedvraat kan dalk vir Edwill van der Merwe vervang. Sergeal Petersen kan ook terugkeer nadat hy laas week se game weens ’n beenbesering misgeloop het. Damian Willemse behoort weer ’n kans te kry om op sy puik vertoning in die laaste vesting teen die Bulls voort te bou. Vanweë die Stormers se rotasiebeleid met hul afrigtingspan sal Dawie Snyman vandeesweek by Labeeb Levy as hoofafrigter oorneem. Snyman gaan na verwagting die gedugte Springbok-voorry van Frans Malherbe, Bongi Mbonambi en Steven Kitshoff teen die Lions loslaat. Juarno “Trokkie” Augustus het laas week in die doodsnikke die bal in die wedstryd teen die Bulls laat val, wat die Stormers die game­ gekos het. Die sterk agtsteman was tot dusver in ál die Stormers se games in die voorbereidingsreeks in aksie. Hy kan dalk vandeesweek ’n blaaskans gegee word.