GEORGE. – Sy klein lyfie het leweloos en gebroke in die pad gelê. Só vertel Queline Fielies (7) se ma en ouma oor Dinsdagaand se ongeluk vlak by sy ouma se huis in Scorpiostraat, Ballotsview. ’n Taxi het Queline doodgery, vertel sy gebroke ma, Lizanda Fielies (35). Sy sê hy het nog iets probeer sê, maar sy kon dit nie uitmaak nie. “Ek het by hom gesit totdat hy sy ogies toegemaak het,” sê die geskokte en hartseer Lizanda. Ouma Elsie Louwrens sê die taxi wat haar kleinkind omgery het, moes in die eerste plek nie daar gery het nie. “Hulle wil mos geldmaak. Dis hoekom hy so vinnig gery het, sodat hy nog mense kon optel.” Blykbaar het ’n huis daar naby afgebrand en toe die brandweer opdaag, het kinders nader gehardloop om te gaan kyk. Ouma Elsie sê volgens ooggetuies het die taxi die brandweerwa verbygesteek en toe vir Queline raakgery. Sy vertel omstanders op die toneel het gesê met die stamp is hy onder die taxi ingesleep en hy het baie seergekry. Blykbaar het die taxi-bestuurder agteruit gery omdat hy nie seker was wat hy raakgery het nie. Dit het die klein lyfie onder die wa verder stukkend gery. Denise Booysen, sy Sondagskooljuffrou, sê hulle het so uitgesien om hom Sondag weer te sien. Hy word beskryf as ’n grapjas en hy was baie spelerig by die huis. Hy was ’n gr. 2-leerder by Parkdene Primêr en sou in Desember agt word. Sam Vorster, ’n gemeenskapsleier in Parkdene, sê dis hartseer dat die kind so tragies moes sterf. Hy meen die stadsraad sal daaraan moet dink om spoedwalle in hul woongebiede terug te bring. Ondersoek Queline word oorleef deur sy ma, Lizanda, pa, Clinton, ouma Elsie en ’n ouer boetie. Kapt. Malcolm Pojie, die Suid-Kaapse polisiewoordvoerder, sê die ondersoek is in ’n baie vroeë stadium en geen arrestasies is nog gedoen nie. Pojie sê alle getuienisverklarings moet eers verkry word, waarna die dossier by die direkteur van openbare vervolging ingedien sal word vir verdere leiding of om te besluit om te vervolg of nie.