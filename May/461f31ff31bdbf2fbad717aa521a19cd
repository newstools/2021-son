ATLANTIS. – Een van die dinge wat baie mense van Charné “Naykie” Viljoen sal onthou, is haar smile. Dinsdagaand in die God’s Faith Mission in Atlantis is ’n gedenkdiens gehou vir die 21-jarige Viljoen, wat op 3 Mei in Saxonsea met ’n mes doodgesteek is. Owen Steenberg (23), die pa van hul tweejarige kind, verskyn weer vanoggend in die Atlantis-landdroshof op aanklagte van intimidasie, poging tot moord en moord. Mense in die gemeenskap sê Steenberg was baie jaloers op Viljoen nadat sy hom onlangs afgesê het. Steenberg het haar na verneem word uit woede doodgesteek. Een van die mense by die diens het gesê Nay­kie was ’n kind met ’n smile. “Sy het ’n smile gehad wat vir niks teruggestaan het nie,” sê die persoon. Familie en vriende by die diens het vertel sy was ’n lieflike meisie en het omgegee vir mense. “Ons moenie vergeet hoe lieflik sy was nie. Ons sal daai liefde van haar nie vergeet nie,” het ’n familielid oor die slagoffer gesê. Predikers was dit eens dit sal tyd vat om van die pyn te genees, maar God sal heeltyd saam met die familie en vriende wees wat rou. Viljoen se uncle Gerome van Graan sê haar ouers is albei baie hartseer. Petisie “Dis vir die hele familie moeilik. Naykie was ’n baie vriendelike mens en het early childhood development by ’n kollege studeer. Sy wou baie graag by ’n kleuterskool werk om met klein kinders te werk.” Van Graan sê die gemeenskap sal weer vandagby die hof betoog teen borgtog vir die verdagte. “Ons het ’n petisie saamgestel. Daar is reeds byna 13 000 handtekeninge en ons verwag méér. “Ons gaan versoek dat hy ’n life sentence moet kry. “Ons moet dit gebruik om dié soort geweld te stop.” By die vorige hofverskyning verlede week het mense ook saamgedrom om te betoog. Gemeenskappe van Atlantis en Witsand het toe ook Steenberg se borgtog teengestaan. Mense sê ook hulle is moeg daarvoor dat vroue deur hul partners vermoor word. Vroeër het ’n woordvoerder van die nasionale vervolgingsgesag, Eric Ntabazalila, ook gesê die staat gaan borgtog teenstaan. Viljoen word Saterdag begrawe­.