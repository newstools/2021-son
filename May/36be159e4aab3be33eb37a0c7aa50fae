ROB Moore se “geld­gierigheid” het sy kliënt, Benni McCarthy, se geleentheid om Bafana Bafana te coach, gekelder. Dié nuus is deur ’n hoog­geplaaste bron in die Suid-Afrikaanse Sokkervereniging (Safa) met Son gedeel. Dit was ’n uitgemaakte saak dat Safa McCarthy, wat tans uitstekende werk met AmaZulu verrig, sou aanstel om die leisels by Molefi Ntseki oor te neem. Soveel so dat Safa selfs ingestem het om McCarthy se voorwaardes te meet. McCarthy het van Safa geëis dat hy eers die seisoen met AmaZulu, wat in die wedloop om die liga-titel is, wou afhandel. Tweedens het die voormalige SA ster versoek dat sy tegniese komitee by Usuthu, sy twee assistente, Vasili Manousakis en Siyabonga Nomvethe, sowel as die goalie coach, Moeneeb Josephs, hom moet join. Maar nadat Moore sonder McCarthy se wete met Safa onderhandel het, was die deal van die tafel af. Moore se eise was te on­redelik vir die SA sokker­beheerliggaam. Moore het glo ’n bedrag van R26 miljoen genoem aan Safa vir sy personeel wat uit agt lede bestaan. Die R26 miljoen sou ook die manne se salarisse dek. Verder het Moore versoek dat McCarthy se werkspan die TV-kommentator Mark Gleeson insluit. Gleeson sou die pos van die hoofbedryfsbestuurder beklee. Ook wou Moore hê die voormalige Bafana Bafana-kaptein Steven Pienaar en Lance Davids moet die poste van interna­sionale scouts beklee. “Rob se gierigheid het Benni gesaboteer en in die verleentheid gestel,” verduidelik die bron. “Sy voorwaardes was absurd. Ons het probeer om directly met Benni te deal en vir Moore uit die equation te haal, maar ... “Watse ervaring het die manne soos Gleeson en Davids om by ’n nasionale span betrokke te wees? “Ons het Benni ’n billike pakket aangebied en hy was bereid om dit te vat. “Boonop het hy gesê dit gaan nie vir hom oor die geld nie, maar die land se belang. “Dit sou sy dream job gewees het. “Safa wou regtig ’n local coach gehad het en Benni was die geskikte kandidaat,” het die bron bygevoeg. Verder sou die aanstelling van Moore en sy voorgestelde span chaos veroorsaak het. “Dink maar net aan die ras-aspek. Van die ouer manne van Bafana Bafana is bewus daarvan in die 90’s was Glyn Binkin die manager toe Clive Barker die coach­ was. “Dis hoe hy begin spelers opsign het. Dis duidelik dat Rob net Benni in die situasie wou gebruik. As hy regtig omgegee het, sou hy nie sulke demands gemaak het nie ,” meen Son se bron. Dis nie die eerste keer dat Moore Benni se vooruitsigte kelder nie. Dit het ook uitgespeel in die 2007-’08-seisoen toe Moore sy kliënt se skuif na Chelsea geblok het. Son verneem dat Chelsea se coach, José Mourinho, self die deal wou behartig het, maar Moore het uitgewys indien hy nie die deal kan doen nie, sou McCarthy nie skuif nie. Moore se “gierigheid” is in 2013 deur Southampton in Engeland op die lappe gebring. Dis toe hy Victor Wanyama aan die Saints verkoop het. Die agent is geregtig op ’n 5%-fooi. In dié deal moes Moore £600 000 (sowat R11,8 miljoen) ontvang het, maar hy’t £1 miljoen (sowat R19,7 miljoen) geëis en die deal het deur die mat geval. Son het talle oproepe en boodskappe aan Moore gestuur, maar sonder enige sukses. Safa se skakelbeampte, Dominic Chimhavi, het ook nie op ons navrae reageer nie.