’N DOLLE gesoek na Dolla. ’n Gejaag teen die tyd om die see sover te kry om nie net van sy hulpbronne te gee nie, maar om ook aan ’n familie genadiglik closure te skenk. Want die see gee, en die see neem ... Dis ’n sêding wat elke vissersgesin ken. Daar word tans nog kliphard gesoek na Stanley “Dolla” Plaatjies (35), wat Sondagaand ter see by Houtbaai weggeraak het. Kreef Plaatjies en drie ander vissermanne het omstreeks 19:45 per boot uitgegaan. Net drie het egter teruggekeer. Een van dié vissers, Ashleigh Abrahams (41), sê hulle is see toe om kreef te gaan vang sodat hulle kos op hul gesin se tafel kon sit. Dolla se spot by sy tafel is tans leeg, terwyl sy angstige familie kliphard hoop en bid dat hy steeds gevind sal word. Volgens Abrahams het hul nagmerrie begin toe een van hul outboard motors naby Chapmanspiek ingegee het. Dit het hul boot se hooflig uitgedoof, maar Abrahams sê hul twee navigasieligte kon danksy die ander out­board nog brand. Volgens Abrahams was Dolla besig om die ligte te fix toe hy ander ligte in die verte sien aankom. “Dit het vir my gelyk of dit ver was, want die ligte het baie klein gelyk. Ek het vir Dolla gesê om vinnig te maak sodat ons ligte kon hê. “Toe ek weer kyk, toe sien ek hier kom die ding met ’n moerse spoed en wat ek nog vir hom wil sê hy moet pad gee, was dit te laat, want dié wat hulle op ons afkom, het hulle regoor ons gery,” vertel Abrahams. Abrahams sê Dolla en ’n ander visserman is met die impak van die botsing in die water geslinger. “Ons het die twee ander van die ander boot wat in die water geval het, gehelp. “Dié boot het eers sy manne by ons kom haal voordat hulle ons gehelp het om ons een ou wat in die water was, te help. Drama “Ek het geroep na Stanley, maar daar was geen antwoord nie. Dit was stil,” het Abrahams vertel. Abrahams sê toe hulle by die Houtbaai-hawe kom, was dit egter nie die einde van hul drama nie. Volgens hom wou die bemanning van die ander boot, Fish On, sommer dadelik die pad vat. “Maar daar was mos ’n incident op die see. Hulle kon mos nie net gaan voor die polisie opdaag nie. “Maar hulle het ’n storie gespin dat hulle hul boot na die Wynberg-polisiestasie moes neem en toe een van ons ouens hulle wou keer, wou hulle hom omry. “Wat het hulle dan om weg te steek?” wou Abrahams weet. Shawn Bester, Fish On se eienaar, sê hy gaan nie tans kommentaar lewer nie. Hy sê hy sal slegs kommentaar lewer wanneer die cops en die maritieme owerhede se ondersoekverslae bekend is. Prewel Nicolette Adams (45), Dolla­ se suster, sê hulle bly hoop dat haar broer gevind sal word. Gister was die derde dag dat die polisieduikers en lede van die gemeenskap na Dolla gesoek het. Volgens Adams soek die duikers net twee ure ’n dag na haar broer. “Dis nie genoeg nie. Dis nie genoeg nie,” het sy bly prewel. Dolla se ma, Malika Adams (66), sê sy wil graag weet hoekom die ander boot so haastig was om weg te kom. Die bedroefde ma sê haar seun laat sewe kinders agter. “Wie gaan vir hulle sorg? Hy was hulle en my broodwinner. “Stanley was ’n goeie swemmer, maar die water was baie koud, so ek dink nie hy het dit oorleef nie. “Ons soek net sy body, sodat ons closure kan kry. “Hy was iemand wat altyd seker gemaak het ander het ook vis op hul tafels om te eet,” sê sy hartseer. Kol. Andrè Traut, polisiewoordvoerder, bevestig dat die polisie tans die voorval ondersoek waarin twee bote ter see gebots het.