DIE Oos-Kaapse mamma (31) van ’n Siamese tweeling is baie bly sy kan haar babas nou in aparte arms vashou nadat hulle suksesvol in ’n operasie geskei is. Mamma Ntombikayise Tyhalisi kon haar smile nie onderdruk toe sy haar babas, Amahle en Siphosethu, elk in ’n arm uit die Rooi Kruis-kinderhospitaal gedra het nie. Die gesin het ál die pad uit die Oos-Kaap na die Moederstad gekom toe die tweeling maar net vier dae oud was. Luidens ’n verklaring van die Wes-Kaapse gesondheidsdepartement is die baie gevaarlike operasie al in Februarie uitgevoer en dit was ’n groot sukses. Dwayne Evans, ’n woordvoerder van die hospitaal, het aan Son gesê hulle het die Siamese tweeling se storie nou eers bekend gemaak omdat hulle nie te veel druk van die media op die gesin wou plaas nie. Evans verduidelik: “Met die meeste groot operasies wag ons gewoonlik ’n ruk sodat die familie en pasiënte kan begin herstel sonder groot mediadruk. Prof. Tony Figaji, hoof van pediatriese neuro­chirurgie by die Rooi Kruis-kinderhospitaal, sê hulle was baie gelukkig dat die tweeling geen breinweefsel of are in hul kop gedeel het nie. Volgens Figaji kom dié soort kraniopagus-tweeling wêreldwyd maar net in een uit elke 2,5 miljoen geboortes voor. Die chirurg verduidelik: “Dit is ’n seldsame verskynsel wat net onder tweelinge voorkom.” Prof. Saleigh Adams, hoof van plastiese chirurgie by die Rooi Kruis-kinderhospitaal, sê die span het hom vir ’n marathon-operasie voorberei. Pluspunt Adams vertel: “Ons was voorbereid op ’n operasie van minstens ses uur. “In hierdie geval het die operasie egter net ’n uur en ’n half geduur. Dit is ’n groot pluspunt vir die herstel van die tweeling!” Dr. Anita Parbhoo, waarnemende uitvoerende hoof van die Rooi Kruis-kinderhospitaal, sê hulle is baie trots op die multidissiplinêre span wat betrokke was by die operasie om die tweeling te help. Die Wes-Kaapse departement van gesondheid sê die fokus is nou daarop om die tweeling die kans te gee om ten volle te herstel en hulle sal die nodige mediese hulp daarvoor ontvang.