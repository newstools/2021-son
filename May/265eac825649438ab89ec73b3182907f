SELFS met die skryf van ses boeke is sy nog ma vir vier en vrou vir haar man ook. Dis nie ál nie, want Harol­dene Tshienda bied ook werksessies aan. Met dié workshops oor die skryfkuns help sy mense genees van hul pyn en om weer op hul lewensdoel te fokus. Sy vertel depressie het in 2017 aan haar deur geklop. “Selfs nadat ek ’n breakdown gehad het, het ek nie geweet dit is depressie nie. Maar ook dit het ek oorwin.” Vir Tshienda het die lockdown in 2020 op die regte tyd gekom. “Ek hoef toe nie meer vroeg op te staan om na my kinders en familie om te sien nie. Boonop kon ek tyd kry vir skryf.” Sy voeg by haar digbundel She Is Poetry is geïnspireer deur die liefde wat sy in haarself herontdek het. Die bundel bevat gedigte om vroue te inspireer en te herinner dat hul behoeftes ook belangrik is. “As iemand jou nie tyd gaan gee vir jouself nie, dan moet jy dit self skep. “My kinders is my dryfkrag en motivering, maar ook die genade van God. “Dis belangrik dat vroue, en veral moeders, hulself ook ’n prioriteit maak, nes mammas tyd vir hul kinders maak, moet hulle ook tyd vir hulself maak. “Gesonde moeders is gelukkige moeders.”