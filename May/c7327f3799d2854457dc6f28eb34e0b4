DIE familie van Stanley “Dolla” Plaatjies hoop ná vier dae nog hy sal gevind word. Plaatjies het Sondagaand ná ’n botsing tussen twee bote in die waters naby Houtbaai verdwyn. Dolla (35), soos almal in Hangberg hom ken, het Sondag omstreeks 19:45 uitgegaan om te gaan visvang. Hy het egter ’n probleem met die motor gehad en teruggedraai. Volgens Ashleigh Abrahams (41), een van die vissermanne wat ook op die boot was, het die skuit se hooflig weens die motorprobleem nie gewerk nie. Terwyl Plaatjies besig was, is hul boot getref. Abrahams het verduidelik dat Plaatjies die meeste van die impak gekry het. Hy is met die hele stuurwiel-console in die see ingestamp. Sy suster Nicolette Adams en sy ma, Malika Adams, sê hulle hoop net dat sy lyk gevind sal word sodat hulle as familie, vriende en die gemeenskap broodnodige closure kan kry. Nicolette het Dinsdag aan Son gesê, al is haar broer ’n sterk swemmer, is die water in Houtbaai baie, baie koud en ná ’n paar ure in die water, is daar ’n sterk moontlikheid dat hy dit nie sou oorleef nie. “Ons is steeds hoopvol dat ons ten minste my broer se lyk sal vind sodat sy kinders ook closure kan kry,” sê sy. Nicolette sê as gevolg van die weer het die polisie se duikers nie gister uitgegaan nie. “Ons eie mense het maar uitgegaan en gewag tot die mis sak om my broer te gaan soek. “Ons almal staan maar en wag op die hawe in die hoop dat my broer gevind sal word,” sê Nicolette. Die soektog na Plaatjies duur voort.