ALAN Shearer, die Premier­liga se top-scorer van alle tye met 260 doele, het Tottenham Hotspur se talisman-kaptein, Harry Kane, aangemoedig om groener weivelde te gaan soek. Kane is tot dusver dié seisoen die top-striker in die Premierliga met 21 doele. Die 27-jarige Kane word die vorige paar maande sterk gelink met klubs soos Real Madrid en Manchester United. Kane is sedert 2009 op Spurs se boeke. Hy het reeds 242 ligawedstryde gespeel en het 164 doele agter sy naam. Die klub van Londen sukkel elke seisoen om plek in die gesogte Europese Champions League te kry. Met Spurs wat weer dié seisoen uitsak, is dit die perfekte tyd vir Kane om te loop. Ná Saterdag se nederlaag teen Leeds United het Shearer aangedui dat Kane nou ’n nuwe uitdaging moet begin soek. “Indien Kane ooit ’n verskoning gesoek het om Tottenham Hotspurs te verlaat, het hy dit nou gekry. Hulle daag net nie op vir groot wedstryde nie,” het Shearer bygevoeg. – AP