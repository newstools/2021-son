DIE Olimpiese kampioen, Caster Semenya, sal na verwagting 50 uur se gemeenskapdiens moet doen nadat sy vir roekelose en nalatige bestuur in Centurion gearresteer is. Semenya het laas week in die Pretoria-landdroshof verskyn en is op R500 borgtog vrygelaat. Lumka Mahanjana, woordvoerder vir die nasionale vervolgingsgesag, sê Semenya het skuldig op die klag gepleit. "Nadat sy geëvalueer is, het die hof 'n geskikte afwentelingsprogram van 50 uur gemeenskapdiens opgelê," sê Mahanjana. Die saak is tot 26 Augustus uitgestel vir 'n verslag van die Nasionale Instituut vir Misdaadvoorkoming en die Herintegrasie van Oortreders. - News24 