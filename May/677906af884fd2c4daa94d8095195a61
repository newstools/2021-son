DIE Kaapse sokkerster Grant Margeman het die stilswye verbreek oor sy “moeilike” tyd ná sy big money move na Mamelodi Sundowns. Die 22-jarige boorling van Bonteheuwel het sedert die begin van die seisoen net vier wedstryde gespeel. Dit sluit in één start. Die res was net “cameo appearances” vir die Brazilians. Dis beslis geen verrassing dat die produk van die defunct Ajax Cape Town beperkte speelkans in die sterbelaaide Sundowns kry nie. Met al die sokker en verskeie kompetisies waarin die span van Chloorkop dié seisoen betrokke is, was die verwagtinge dat die Premier­liga-kampioen meer van Margeman se dienste sou gebruik maak. Ongelukkig was dit nie die geval nie. Dis ook net vanselfsprekend dat die jong Margeman se emosies op een of ander stadium die oorhand sou kry weens die beperkte minute agter sy rug. Die woelwater-midfielder sal waarskynlik binne die volgende paar weke ook sy eerste ligamedalje verower as Sundowns sy titel suksesvol ver­dedig. “Ek is baie opgewonde, maar het verwag dat ek ’n meer aktiewe rol sal speel,” laat hoor Margeman. “Kyk, natuurlik het ek nie verwag om net in die squad in te stroll en elke wedstryd te speel nie. “Maar enige speler sal getuig hulle wil voel hulle is ’n lid van die squad, deur speelkans te kry. “As ek kan eerlik wees, is dinge nogal moeilik tot dusver. Maar ek probeer maar positief bly. Selfs ná my Covid-19 set-backs en my beserings. “Ek werk hard op die oefenveld en sit steeds alles in. Ek móét, want dis my job. Ek moet professioneel wees oor die situasie. “Ek voel ek het nou my sharpness en peil herwin. “Sien, ek is honger om te speel. Ek wil die span wys dat ek waarde by die span kan voeg,” verduidelik die sterspeler. Inspirasie Margeman is ook een van David Notoane (afrigter) se staatmakers in die nasionale o. 23-span wat gekies is vir vanjaar se Olimpiese Spele in Tokio. Hy sê hy probeer inspirasie trek uit dié vooruitsig sodat hy optimisties kan bly en nie moed verloor nie. “Selfs coach David moedig my baie aan op die oefenveld. Die coach ken my vermoë. “Ek kan nie wag om my land by een van die grootste sporting events te represent nie. My groot fokus is om ’n medalje vir Suid-Afrika te wen,” sê hy.