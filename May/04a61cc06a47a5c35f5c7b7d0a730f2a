FRANCO Smith se dae as afrigter van Italië se nasionale rugbyspan is verby. Die Italiaanse Rugbyunie het Woensdag onthul dat die voormalige All Black Kieran Crowley by Smith as hoofafrigter sal oorneem. Smith sal nou Italiaanse rugby in 'n ander hoedanigheid - as nuwe hoof van hoëprestasie - dien. Crowley is nie 'n vreemdeling as dit kom by internasionaal afrig nie. Hy was tussen 2008 en 2016 die afrigter van Kanada. Crowley het na sy tyd met Kanada by die Italiaanse klub Benetton aangesluit as hoofafrigter. Oor sy aanstelling het die Nieu-Seelander gesê: "In die vyf jaar met Benetton Rugby het ek baie geleer en begin verstaan oor die land en sy rugbykultuur. Dit is 'n verstandhouding wat ek nie voor kan wag om te ontwikkel as afrigter van die nasionale span nie. Daar is 'n generasie van talentvolle jong spelers wat onlangs begin toetsrugby speel het, sowel as in die Pro14 uitgedraf het. Dit is hierdie speler wat die rugraat van Italië se span moet vorm. Italië kon vir die laaste ses jaar nie 'n enkele wedstryd in die jaarlikse Sesnasies-kompetisie wen nie. Die Azzurri was veronderstel om na Nieu-Seeland te toer vir twee toetse, maar het weens Covid-19-vrese onttrek. 