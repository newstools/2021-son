DIE Blaauwklippen-wynlandgoed in Stellenbosch gaan Saterdag gasheer speel vir die eerste in die reeks van twee Savanna Origin of Trails-oefenwedlope. Volgens Michael Meyer,besturende­ direkteur van Stillwater Sports, is daar besluit om dié wedlope te hou om die hardlopers te help om voor te berei vir die derde jaarlikse Savanna Origin of Trails Trail Run Experience. Dit vind op Saterdag 26 en Sondag 27 Junie 2021 by die Blaauwklippen-wynlandgoed in die Eikestad, Stellenbosch, plaas. Opgewonde “Ons is uiteraard opgewonde om twee oefenlopies aan te bied in die aanloop tot die tweedaagse Origin of Trails-ervaring,” het Meyer gister gesê. “Die eerste oefenlopie, wat Saterdag plaasvind, bestaan uit ’n roete van ??12 tot 15 km. “Hardlopers kan kies om hulle by een van drie groepe aan te sluit, afhangend van die tempo wat hulle wil hardloop. “Almal sal egter saam wegspring. “Deelnemers kan ’n goeie mengsel van enkelspoorpaaie, grondpaaie, tegniese paaie, bulte en afdraandes op die roete verwag. “Ons sien daarna uit om al die deelnemers te ontmoet terwyl hulle ’n voorsmakie kry van wat hulle op die dag kan verwag.” Bederf Deelnemers sal ook met ’n gratis koffie, ’n Beet It Sport-kopdoek, Thirsti Water en ’n Savanna Lemon Cider (sonder alkohol, natuurlik!) bederf word. Besoek gerus stillwatersports.com vir meer inligting.