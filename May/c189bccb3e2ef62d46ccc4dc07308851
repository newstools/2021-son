DAAR is steeds geen einde aan skoolboelies in sig nie. ’n Video is dié week versprei waarin ’n skoolseun van Hoërskool Belgravia in Kaapstad terwyl hulle in die klas is ’n ander leerder se hare aan die brand steek. In die video wat in Son se besit is, kan ’n mens sien hoe die seun eers die meisie se hare met ’n energiedrankie natgooi en dit dan aan die brand steek. Jy kan ook duidelik hoor hoe een van die ander leerders ’n opmerking maak deur te sê: “Kyk hier! Haar hare kan nie nat raak nie.” Millicent Merton, woordvoerder van die Wes-Kaapse onderwysdepartement, sê intussen dat die skool onmiddellik ondersoek ingestel het en aksie geneem het nadat dié voorval plaasgevind het. Merton voeg by die vermeende boelie-leerder is geskors as ’n voorsorgmaatreël hangende ’n tugverhoor. Die skool bied ook berading en terapeutiese ondersteuning aan die leerder wat deur die voorval geraak is.