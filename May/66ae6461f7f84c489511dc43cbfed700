’N MA van Noord-Wes en vier van haar kinders is dood nadat sy na bewering gif gedrink en plaagdoder in die huis gegooi het. Die voorval kom nadat die 38-jarige ma en haar man na bewering vroeër gestry het. Die vier kinders wat in die voorval dood is, is tussen twee maande en 15 jaar oud. Haar 35-jarige man en twee ander seuns, onderskeidelik 8- en 17 jaar oud, het die voorval by hul huis in Voorbank, buite Coligny, oorleef. Kol. Adele Myburgh, ’n polisiewoordvoerder, sê die 17-jarige seun veg vir sy lewe in die waakeenheid. Myburgh sê daar word verneem die ouers het Saterdagaand gestry. Die gesin het al gaan slaap toe die ma na bewering gif gedrink en plaagdoder regoor die huis gegooi het. Myburgh sê toksikologietoetse moet nog gedoen word, maar plaagdoder is op die toneel gevind. - News24