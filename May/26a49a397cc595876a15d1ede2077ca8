DAAR is glad nie kans vir lank sit en wonde lek vir die Chelsea-sokkerklub ná Saterdag se FA Cup-misoes nie. En dieselfde geld die nuwe FA Cup-kam­pioen, Leicester City. Die Foxes het die Blues, groot gunstelinge vir die FA Cup-titel, met 1-0 in Londen se Wembley-stadion geklop. Môre moet dié twee klubs mekaar weer trotseer – dié keer in ’n belangrike Engelse Premierligawedstryd. Vir albei klubs is ’n topvier-plek en deelname aan volgende seisoen se Uefa Champions League nog nie heeltemal ’n sekerheid nie. Leicester (derde met 66 punte) en Chelsea (vierde met 64 punte) moet albei hul laaste twee wedstryde van die seisoen wen. Môre se stryd is albei klubs se voorlaaste een, voor eerskomende Sondag se groot laaste dag van die seisoen, waarop enige iets kan gebeur. Leicester en Chelsea sal beslis senuweeagtig oor hul skouers sit en loer, met Liverpool (vyfde met 63 punte) nou net twee punte agter die Foxes en een agter die Blues. Liverpool het ook op dramatiese wyse sy kanse lewend gehou toe die doelwagter (van alle spelers!) Alisson Becker, sy span se kanse met ’n kolskoot van ’n header in die laaste minuut van beseringstyd ’n sege met 2-1 oor West Bromwich Albion lewend gehou het. Aanval Liverpool moes ’n agterstand uitwis om dié kragmeting te wen nadat Hal Robson-Kanu West Brom ná 15 minute se spel op die Hawthorns laat voorloop het. Mohamed Salah het sake gelyk gemaak in die 33ste minuut. Die Reds kon egter nie hul talle goeie kanse convert nie. Tot en met ’n laaste desperate aanval waar Becker besluit het om sy doelhok te verlaat en ’n ekstra lyf in die West Brom-doelgebied vir ’n hoekskop te wees. Die bal het reguit op hom afgepeil om verby ’n hulpelose West Brom-verdediging te glip. Dié oorwinning beteken nóg Leicester nóg Chelsea kan bekostig om vir ’n gelykop uitslag te speel. Wen is van kritieke belang vir albei klubs, want Leicester se laaste wedstryd is teen Spurs terwyl Chelsea teen Aston Villa die seisoen afsluit. Die Reds moet Woensdag in ’n wegwedstryd teen Burnley speel en kom dan Sondag op Anfield teen Crystal Palace te staan. Dit lyk soos maklike games vir Jürgen Klopp (manager) se manne, maar gemeet aan gister se swak begin, sal hulle nie op geluk kan staatmaak nie. Liverpool het boonop slegte nuus ontvang oor een van sy aanvallende spelers, Diogo Jota. Hy moes hom van gister se game onttrek met ’n onbekende besering en kan more se wedstryd teen Burnley mis.