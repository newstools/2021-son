MONDALE en Tafelsig se reuse-stryd in die MRP Foundation se Skolesokkerliga in Mitchells Plain gaan ongelukkig nie die naweek kan gebeur nie. Dit kom nadat die departement van basiese onderwys alle kontaksport vir skole landwyd onbepaald uitgestel het weens die stygende gevalle van coronavirus-infeksies. Li-anne Mervyn, administrateur van die kompetisie, het gister bevestig dat alle wedstryde weens dié besluit uitgestel moes word. Mondale en Tafelsig is albei desperaat om saam met Portland plek te kry in die wennersafdeling van dié taai kompetisie. Voor gister se nuus oor die opskorting van kontaksport vir skole was daar een ronde se groepwedstryde oor vir dié elftalle om hul plek te bespreek. Portland is onstuitbaar in groep C en is ná oorwinnings oor Mondale en Tafelsig die top-span in dié groep. Die kampioen van 2019 het Tafelsig Saterdag met 2-0 kafgedraf en kom volgende teen die sukkelende Westridge te staan. Die twee top-spanne in elk van die vier groepe dring tot die wennersafdeling deur, terwyl die onderste twee na die verloordersgroep skuif. Mondale het Westridge Saterdag met 2-0 geklop en staan saam met Tafelsig op 3 punte. Val Raynard, die Mondale-afrigter, sê die oorwinning oor West­ridge het sy span weer hoop gegee. “Die spelers vind nog hul voete en ons sal vorentoe net sterker word. “Dié oorwinning was net die regte medisyne vir die span,” gesels Raynard, wat die leisels by die uitgetrede Nigel Crowie oorgeneem het. Ander spanne wat reeds hul plek in die wennersafdeling bespreek het, is Spine Road, Rocklands, Beacon Hill en Aloe. Die uitslae: Spine Road 8, Lentegeur 1; Rocklands 2, Princeton 1; Woodlands 1, AZ Berman 1; Beacon Hill 1, Oval North 0; Portland 2, Tafelsig 0; Mondale 2, West­ridge 0; Aloe 1, Cedar 0; Glendale 1, Cloetesville 1.