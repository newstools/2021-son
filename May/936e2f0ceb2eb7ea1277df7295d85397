SUID-AFRIKA se volgende generasie bokssterre klim op 19 Junie by Emperors Palace in die kryt om opnuut hul vermoëns te onderstreep. Die drie SA musketiers – Jabulani Makhense, Ludumo Lamati en Thulani Mbe­nge – is die main manne op die promotor Rodney Berman se toernooi Generation Next. Lamati boks in die hoof­geveg van die aand oor 12 rondes teen José Martín Estrada García om die IBO se vakante junior veergewig­titel. Lamati het 17 van sy 18 beroepsgevegte gewen. Hy was in sy laaste 11 gevegte elke keer aan die wenkant nadat hy en Cebo Ngema in 2015 gelykop geboks het. García het 12 gevegte gewen, een verloor en een keer gelykop geboks. Oorlog In die hoofvoorgeveg van die aand pak Makhense en Mbenge mekaar oor 10 rondes om die WBA Pan African/ABU-weltergewigtitel. Dié geveg tussen die twee pelle word as ’n oorlog in die kleine beskou. Dit kan egter ’n baie gelykop geveg wees. Makhense is in 11 gevegte steeds onoorwonne, terwyl Mbenge 17 van sy 18 gevegte gewen het.