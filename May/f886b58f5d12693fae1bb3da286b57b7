SWELLENDAM. – Die aantal dockets skets ’n prentjie van hoeveel slagoffers ’n vermeende serial killer gehad het. Gister het die Zimbabwiese burger Bryan Mudyana (33) ná meer as ’n jaar weer emosieloos met ’n Bybel in die hand in die rondgaande hooggeregshof verskyn. AO Suzette Lourens, die ondersoekbeampte, het met ’n hoop dockets wat tot byna by haar ken opgestapel was, by die hof opgedaag. Mudyana het na bewering ’n klomp mense vermoor. Son het voorheen berig oor Mudyana, wat na be­wering vanaf 2016 tot 2019 vyf mense om die lewe gebring het. Sy jongste vermeende slagoffer was ’n man van De Doorns, wie se lyk in ’n vlak graf gevind is. ’n Ingeligte persoon het destyds aan Son gesê nóg drie sake van moord is by die klagstaat gevoeg en word deur die cops ondersoek. Ses ander moorde wat ook verlede jaar met hom verbind is, word ondersoek. Son se bron wou egter nie die totale aantal moorde wat oor dié tydperk gepleeg is, bekendmaak nie. Van die moorde het op die dorp self plaasgevind en ook in Mosselbaai. Son se bron het destyds gesê dis ’n magdom moorde en almal is vroue wat om die lewe gebring is Volgens die bron is van die vroue met messe aangeval en doodgesteek. Dit blyk ook dat van die ander vroue verwurg is. In ál die gevalle is die slagoffers vermoor en dan in vlak grafte begrawe. Verbygangers het op die beendere afgekom en dit aan die polisie bekend gemaak. Die cops kon nog nie hul vinger op die motief vir die moorde lê nie. Mense bespiegel dat die Mudyana die mense afgeslag en hul bloed na buurlande toe gestuur het. Daar word beweer hy het die grusame moorde alleen gepleeg. Konsulteer Gister het Mudyana die hele tyd net voor hom uitgestaar. ’n Cop het die boeie van sy gewrigte afgehaal. Mornay Julius, die staatsaanklaer, het aan die hof gevra om die saak vir konsultasie met getuies uit te stel. Hy het ook daarna verwys dat daar gister en weer vandag beurtkrag is. Mudyana se lawyer, Omar Arend, het ook gevra vir uitstel, sodat hy met sy kliënt kan konsulteer. Mudyana het aan die hof gesê hy is die slagoffer van ander gevangenes s e abuse by die Buffeljagsrivier-tronk. Hy het gesmeek om na ’n ander tronk oorgeplaas te word. Mudyana het baie mooi gevra vir ’n oorplasing na die Helderstroom- of Polls­moor-gevangenis. Die hof het egter die ondersoekbeampte gevra om die Buffeljagsrivier-gevangenis te besoek en vas te stel of Mudyana werklik daar gedreig en mishandel word. Lourens het gesê dat sy haar plig sal nakom en dan haar verslag sal indien. Die saak is tot Woensdag uitgestel.