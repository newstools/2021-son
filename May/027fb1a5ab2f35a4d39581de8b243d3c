DIE polisie in Thohoyandou het ’n 50-jarige onderwyser in hegtenis geneem vir die beweerde verkragting van ’n 17-jarige leerder. Die verdagte wat by ’n plaaslike skool in Sibasa werk, is Vrydag toegekap. Volgens Motlafela Mojapelo, ’n polisiewoordvoerder, word daar beweer dat die verdagte die slagoffer in 2018 verskeie kere verkrag het toe sy in gr. 12 was. “In een van die voorvalle het hy glo aangebied om haar met ekstra lesse te help, maar haar na ’n lodge geneem waar hy haar na bewering verkrag het. “Hy het die kind daarna gedreig en haar ook geld aangebied om haar stil te hou,” sê Mojapelo. Die slagoffer het uiteindelik ’n saak van verkragting by die Thohoyandou-polisiekantoor geopen. “Lede van die eenheid teen gesinsgeweld, kindermishandeling en seksuele misdrywe (FCS) het die saak onmiddellik oorgeneem en die verdagte ná ’n deeglike ondersoek in hegtenis geneem,” verduidelik Mojapelo. Lt.genl. Thembi Hadebe, Limpopo se provinsiale polisiekommissaris, het dade van geweld teen kinders, veral deur mense wat veronderstel is om ’n sekondêre ouerlike rol in die opvoeding van ’n kind te speel, ten sterkste veroordeel. Die verdagte verskyn Maandag 17 Mei 2021 in die Thohoyandou-landdroshof. Hy staan ??tereg vir drie aanklagte van verkragting. Die polisieondersoek duur voort. – Jacaranda FM