'N FAMILIE probeer nog sin maak uit die skietdood van 'n 20-jarige man in Philippi die afgelope week. News24 berig dat onbekende verdagtes het Woensdagmiddag omstreeks 15:45 op Kyle Venter losgebrand. Volgens sy ma, Sandra Fouche, het haar seun parte by 'n kliënt gaan aflewer toe die voorval plaasvind. Sy vertel: "Toe hy by die kruising van Stock and Symphony Way in Philippi kom het kapers op hom begin skiet. "Hy het probeer vlug maar ineengestort toe die koeël hom in die wang tref en deur sy nek gaan." Fouche noem dat Venter se baas hulle ingelig het van die voorval. Sy noem dat al haar seun se besittings was op hom toe hy gekry is. "Hulle het niks van hom gevat nie. Al sy waardevolle besittings was nog op hom. "Ons probeer nog sin maak van alles." Intussen bevestig kapt. FC van Wyk, 'n polisiewoordvoerder, die voorval. Hy sê 'n moordsaak is geopen en die omstandighede rondom die skietery word ondersoek.