TERWYL Suid-Afrika se atlete en ander sportlui dwarsoor die wêreld besig is om hulle in alle erns vir die Olimpiese Spele in Tokio, Japan, voor te berei, blyk daar nog teenkanting teen die Spele te wees. Reuters berig dat bykans 60% van deelnemers aan ’n Japanse meningspeiling voel die Spele moet glad nie gebeur nie. Die vierjaarlikse skouspel is reeds van laas jaar na vanjaar uitgestel. Dit is veronderstel om op 23 Julie te begin. Maar Japan steier tans onder ’n nuwe vlaag Covid-19-infeksies. Organiseerders Die Japanse regering het ook gister sy noodtoestand en inperking tot einde Mei verleng. Die Internasionale Olimpiese Komitee (IOK), organiseerders van Tokio 2020 en Japan se eerste minister, Yoshihide Suga, het egter aangedui dat planne nog in plek is om voort te gaan met die aanbied van die Spele. Een van dié planne is om nie toelating aan oorsese toeskouers te gee nie. Die organiseerders sal ook talle reëls in plek stel om die verspreiding van die virus onder atlete en hul ondersteuningspanne te voorkom. Luidens ’n opname deur die koerant Yomiuri Shimbun tussen 7 en 9 Mei het 59% egter teen die aanbied van die Spele gestem terwyl 39% voel dit kan voortgaan. Die uitstel daarvan is nie as opsie op dié peiling gegee nie. TBS News se peiling wys dat meer as 65% wil hê die Spele moet gekanselleer of uitgestel word. Meer as 300 000 inwoners het ook hul handtekeninge op ’n petisie geplaas vir die Spele om gekanselleer te word. Dié petisie is ook eers laas week opgetrek.