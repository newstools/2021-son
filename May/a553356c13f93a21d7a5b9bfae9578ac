ATLANTIS. – Charne Viljoen is doodgesteek –blykbaar oor ’n afsêery. Owen Steenberg (23) was glo so jaloers oor sy kind se ma hom nie meer wou hê nie dat hy haar na bewering vol gate gesteek het. ’n Dodelike jaloesie. ’n Jaloesie wat maak dat ’n verpletterde familie ’n lewe sonder die mooie Viljoen (21) sal moet face en dat ’n tweejarige klonkie nooit weer sy mammie se stem sal hoor nie. Steenberg het gisteroggend in die Atlantis-landdroshof op aanklag van moord verskyn. Viljoen het eers onlangs haar 21st gevier, maar haar jong lewe is Maandag in die woonbuurt Saxonsea kortgeknip. Nou gons dit die hele Atlantis vol dat die jong mammie dalk haar lewe oor ’n afsêery verloor het. ’n Gemeenskapsleier, Manfred van Rooyen, sê Steenberg se woede spruit uit jaloesie nadat Viljoen hom onlangs afgesê het. Van Rooyen sê: “Hy (Steenberg) het gesê as hy haar nie kan hê nie dan kan niemand anders haar kry nie.” Mal Viljoen se familie het ’n oproep in die sosiale media gedoen vir justice vir haar. Viljoen se oom, Gregory van Graan, sê op die Facebookblad Atlantis News & Info hy het onlangs nog met Viljoen gelag oor al die “mal dinge” wat sy kwytgeraak en gedoen het. Volgens Van Graan kom Viljoen se dood as ’n groot skok. Hy sê: “Ja, ons het dit nie verwag nie. Vandag dink ek aan my ouers, by wie se huis sy (Viljoen) grootgeword het en aan haar tweejarige seun, wat nou sy mammie soek om hom te borsvoed. “Dit was baie hartverskeurend. Wanneer sal hierdie geweld teen vroue en kinders stop?” Inwoners van Atlantis het gisteroggend buite die plaaslike landdroshof teen borgtog vir Steenberg betoog. ’n Petisie met sowat 2 000 handtekeninge is ook oorhandig waarin die gemeenskap die nasionale vervolgingsgesag (NVG) smeek om borgtog teen te staan. Son het die petisie onder oë gehad. Die petisie lees: “Dit is belangrik dat ’n baie duidelike boodskap aan die regstelsel gestuur word dat ons as die gemeenskap hom verantwoordbaar sal hou vir sy besluite. “Ons verwag dat hy in die gemeenskap se beste belange en veiligheid optree.” ’n NVG-woordvoerder, Eric Ntabazalila, bevestig Steenberg word van intimidasie, poging tot moord en moord aangekla. Ntabazalila sê verder: “Die NVG sal borgtog teenstaan. Die gemeenskap het ’n petisie oorhandig dat die NVG borgtog teenstaan en dat die hof nie die beskuldigde vrylaat nie.” ’n Polisiewoordvoerder, sers. Noloyiso Rwexana, bevestig die polisie in Atlantis ondersoek ’n moordsaak in verband met die moord op Viljoen. Die saak is tot 13 Mei uitgestel vir ’n formele borgtogaansoek.