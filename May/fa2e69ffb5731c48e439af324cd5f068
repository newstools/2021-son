GENL. maj. Jeremy Vearey, Wes-Kaapse speurhoof, is afgedank. Vearey is ná 'n dissiplinêre verhoor daaraan skuldig bevind dat hy die polisie en die nasionale polisiehoof, genl. Khehla Sitole, se naam in oneer gebring het. News24 berig Sitole het Vearey se afdanking Vrydag reeds bekragtig. Lt. genl. Liziwe Ntshinga, wat die dissiplinêre verhoor gelei het, het bevind die Facebook-inskrywings was bedoel om Sitole se beeld skade te berokken. Ntshinga het toe aanbeveel dat hy afgedank word. Vearey se inskrywings het verband gehou met die dissiplinêre 
verhoor teen die hoof van misdaadintelligensie, lt. genl. Peter Jacobs. Luidens News24 het Vearey na bewering skuld ontken en gesê sy inskrywings is verkeerd vertolk. 