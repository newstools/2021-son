ROSKO Specman gaan blykbaar vir die volgende twee weke ’n Stormer wees. Rapport het gister berig dat Specman, wat in lyn is om die Springbokgroep vir die Britse en Ierse Leeus te haal, se gebrek aan wedstrydtyd hom gaan noop om twee wedstryde vir die Kapenaars te speel. Die 32-jarige Speckmagic, soos hy bekendstaan, het Saterdag saam met Frans Steyn – nog ’n Cheetah wat teen die Leeus in aksie sal wees – vir die Cheetahs teen ’n Toyota-uitnodigingspan gespeel. Die Cheetahs se gebrek aan speelkans die afgelope twee maande was egter duidelik sigbaar aangesien die saamgeflansde span hulle met 43-35 geklop het. Boonop het albei ietwat verroes voorgekom. Specman het darem een of twee keer met sy bekende dartellopies vorendag gekom. John Dobson, die Stormers se afrigter, sal waarskynlik Specman saam met Edwill van der Merwe op vleuel vir Vrydagaand se Rainbow Cup-wedstryd teen die Bulls op Loftus Versfeld kies. Sergeal Petersen speel op die oomblik nie juis die wêreld aan die brand nie. Leolin Zas, ’n ander Stormers-vleuel, het goed gevaar vir die uitnodigingspan en kan ook vir Loftus in aanmerking kom. Kanse Rassie Erasmus, SA Rugby se direkteur van rugby, het Vrydag aan die media gesê hulle is eerlik met Specman oor sy kanse om die groep vir die Leeus te haal, al dan nie. Die kanse raak waarskynlik ál skraler dat hy eerder die Blitsbokke en die Olimpiese Spele bo ’n moontlike plek in die Leeus-groep gaan kies aangesien Neil Powell, die Blitse se afrigter, waarskynlik eersdaags sy span gaan aankondig. Cheslin Kolbe, Makazole Mapimpi en S’bu Nkosi is egter almal voor Specman in die Bokke se vleuelrangorde. Dit beteken dat Specman in ’n penarie sit aangesien hy dalk hoogstens vir die SA A-span teen die Leeus gekies gaan word.