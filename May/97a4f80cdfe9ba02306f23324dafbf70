DIE jongste misdaadstatistieke toon ’n toename in moord en poging tot moord in die eerste drie maande van 2021. Die nasionale polisieminister, Bheki Cele, het Vrydag die kwartaallikse misdaadstatistieke in Pretoria bekend gemaak. Dié statistieke dui die misdaadvlakke aan gedurende die tyd toe die land nog onder vlak 3 en later die aangepaste vlak 1 van die lockdown weens die Covid-19-pandemie was. Hoewel kontakmisdade in die geheel ’n afname getoon het, sê Cele dis kommerwekkend dat meer mense gedurende dié tyd gesterf het as in die ooreenstemmende tydperk verlede jaar. Alkohol en dwelms word as bydraende faktore tot die meeste kontakmisdade genoem. Cele voeg by dat die Oos-Kaap en KwaZulu-Natal die meeste toenames in moord aangeteken het. Hy verduidelik: “4?976 mense is in die eerste 90 dae van 2021 vermoor. “Dit is 387 meer as wat in die ooreenstemmende tydperk in 2020, doodgemaak is. Die provinsie van Mpumalanga het dieselfde aangeteken.” Hy voeg by in Limpopo, die Vrystaat en Noord-Kaap was daar ’n klein afname in moordsake. “Dit is egter kommerwekkend dat die stygings in die Oos-Kaap en KZN dubbelsyfers aangeteken het, onderskeidelik 21,5% en 16,9%.” – SABC News