DAN Plato, burgemeester van Kaapstad, verwelkom die afhandeling van 'n interdik teen onwettige grondbesetters in Distrik Ses. Dit kom 'n maand nadat die Stad die Wes-Kaapse hooggeregshof op 'n dringende basis genader het vir 'n interdik teen mense wat van plan is om grond onwettig te beset. Die grond is vir eisers van Distrik Ses geoormerk. "Die Distrik Ses-werkskomitee ondersteun hierdie proses en is daartoe verbind om saam met die Stad die grond te beskerm om te verseker dat die restitusieproses sonder onnodige vertragings voortgaan," sê Plato. Karen Breytenbach, woordvoerder van die komitee, sê hulle kan nie wetteloosheid en grondgrype in Distrik Ses toelaat nie omdat dit wettige eisers, wat die wet gevolg het, beroof. "Ons eisers, wat jare lank vir hul restitusie geveg het, is op die punt van 'n terugkeer. Ons kan nie en wil nie toelaat dat hul vasberadenheid nou ontspoor nie," sê Breytenbach. "Ons loof die Stad Kaapstad vir die poging om die regte van regmatige begunstigdes te beskerm," voeg sy by. - News24