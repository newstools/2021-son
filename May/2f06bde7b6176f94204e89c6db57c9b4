WARREN Gatland is bewus dat die Britse en Ierse Leeus die Bokke in die toetsreeks in Julie en Augustus nie net met kragrugby sal kan uitoorlê nie. Die afrigter van die Leeus het gister ’n groep van 37 spelers aangewys, gelaai met groot fisieke spelers om die verwagte fisieke aanslag van die Springbokke af te weer. Die deurwinterde Walliese slot Alun Wyn Jones­ is as die kaptein aangewys. Die 35-jarige veteraan van 148 toetse vir die Rooi Drake was reeds op drie Britse en Ierse Leeus-toere in Nieu-Seeland, Australië en Suid-Afrika. Dit sal dus sy vierde Leeus-toer wees. Gatland was in 2009 die hulpafrigter van die Leeus toe hulle die toetsreeks met 1-2 teen Peter de Villiers se Springbok-span verloor het. Die 57-jarige boorling van Hamilton in Nieu-Seeland het gister in ’n aanlyn konferensie aan Son gesê hy het ’n groep kragmanne gekies wat opgewasse sal wees vir die verwagte fisieke aanslag wat van die Bokke gaan kom. “In 2009 het ons dalk die fout gemaak, veral in die eerste en tweede toets, om ’n span te kies wat nie hul man fisiek teen die Bokke kon staan nie. Suid-Afrika het teruggegaan na sy DNS, met ’n mentaliteit gesetel op ’n geweldige fisieke benadering. “Hulle het die World Cup só gewen. Dit gaan daaroor om die fisieke stryd te wen. Ons het ons groep daarvolgens gekies. Ons sal baie goeie rugby moet speel. Daarom is ons bereid om ons moue op te rol en in die loopgrawe in te klim. Dit gaan somtyds taai en brutaal wees.” Gatland verwag dat nes in die World Cup die Bokke weer ’n groep plaasvervangers in hul wedstrydgroep gaan kies wat dalk beter is as die spelers in hul beginspan. “Hulle het nie net voorlangs ’n groep spelers van gehalte gehad nie, hulle het ook met ’n sterk fisieke middelveld gespog en spelers met ernstige spoed in hul agterste driehoek. Hulle het ook spelers met flink voetwerk. “Ons sal ’n teenvoeter daarvoor moet vind.” Wêreldklas Gatland het veral ’n speler soos Cheslin Kolbe uitgesonder as iemand met ongelooflike X-faktor wat ’n groot bedreiging vir die Leeus gaan inhou. “Kolbe is absoluut wêreldklas, met elektriese voetwerk,” sê Gatland. “Hy’s ongetwyfeld een van die beste rugbyspelers in die wêreld. Ons het in die World Cup-eindstryd gesien hoe verwoestend hy kan wees. Hy is net een speler. Die Bokke spog met ’n paar van hulle in hul span.”