GEORGE. – “Die naam het my famous gemaak.” Só vertel Mercia Draghoender oor die van wat haar alombekend gemaak het. Ook haar reputasie om dinge gedoen te kry as “Mercia met die groot bek” het bygedra tot dié persoonlikheid wat almal ken, maar van wie nie almal hou nie. “Ek is maar eintlik ’n softy en beskou myself as ’n ware Christen,” vertel Draghoender. Dié vrou het onlangs weer nuus gemaak toe sy as lid van die Good-party oorgestap het na die Plaaslike Besorgde Inwoners-party (PBI). Mense onthou haar ook vir haar skandale, soos toe sy met ’n pakkie speserye by ’n groot winkel uitgestap het. Volgens Draghoender het sy dit onbewustelik gedoen. Sy het vir ál haar ander inkopies betaal, maar heeltemal vergeet die speserye was in haar sak. Dit was ’n vreeslike hoe-ha hier in George, juis omdat sy ’n gesiene vrou en raadslid is. Sy ontken steeds sy’t gesteel en sê dit was bloot ’n fout. “Ek weet nie waar my gedagtes was nie. Ek kom dan gereeld in die winkel, hoekom sal ek ’n R20-pakkie spice steel?” Draghoender was gedurende die hele gedoente siek oor wat dié een foutjie haar gekos het. Sy meen sy het hard gewerk aan haar goeie naam en reputasie. Sy’t toe besluit om die naam “Spice Girl” haar eie te maak en liewer daaroor te lag. Die pad vorentoe, sê Draghoender, stap sy in geloof. So kan sy alles oorkom wat op haar pad val.