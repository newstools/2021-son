DAAR’S tans nie ’n beter midfielder ter wêreld as Chelsea se N’Golo Kanté nie. Só sê dié Fransman se Blues-kaptein, César Azpili­cueta, nadat Chelsea Saterdag die Champions League-eindstryd gewen het. Die Blues het Man City met 1-0 geklop. Azpilicueta het dalk ’n goeie punt beet, want Kanté is nou ná drie Champions League-wedstryde agtereenvolgens as speler van die wedstryd aangewys. Hy is ná die eerste en tweede been van Chelsea se halfeindstryd teen Real Madrid met dié eerbewys geloof. Sy klas het Saterdag in Porto, Portugal, weer deurgeskemer. Op Goal.com se vraag of Kanté die beste midfielder is, het Azpilicueta gesê: “Dit is beslis ’n ja. Hy doen alles. “Die energie wat hy bring ... ek kan nie eens tel hoeveel keer hy die bal afgevat het nie. Die manier waarop hy met die bal vorentoe gaan, hy kom vinnig oor die veld. Nederig “Dit is spesiaal om iemand soos hy te hê. Wanneer hy nie in die span is nie, mis ons hom. Hy het nou al die Wêreldbeker en Champions League gewen, maar tog bly hy nederig. “Ek is baie bly vir hom. Hy speel ’n massiewe rol in ons span.” Kanté se sukses maak hom klaar ’n vroeë gunsteling om as vanjaar se beste speler aangewys te word – veral as hy Frankryk kan help om die Europese Kampioenskaps­titelp (Euro­ 2020) te wen.