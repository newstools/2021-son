DIE openbare en privaat sektor in die Overberg-distrik vat hande om vloedslagoffers in Struisbaai by te staan. Searl Derman, die eienaar van ’n plaaslike restaurant, het spanne aangestel om sy personeel, hul onmiddellike gesinne en die plaaslike gemeenskap te ondersteun. Johan van Schalkwyk, ‘n woordvoerder, sê hulle het komberse en kos voorsien aan behoeftiges en die Kaap Agulhas-burgemeester, Paul Swart, en sy span gehelp. Dié het die plaaslike gemeenskapsaal as ’n sentrale hulppunt ingerig. “Die Catch Cook Restaurant was ook geëerd om bygestaan te word deur die speaker van die Wes-Kaapse provinsiale wetgewer, Masizole Mnqasela, wat na die krisisgebied gery het om hulp aan te bied.” Masizole het die vrywilligers in ’n kort toespraak bedank en ‘n beroep op die publiek gedoen om die restaurant by te staan in sy hulpverlening. Minstens vier mense is dood in drie afsonderlike vloedverwante voorvalle in Bonnievale en naby Riviersonderend. Dit nadat gemeenskappe in verskeie dorpe sedert Dinsdag onder hewige storms en swaar reënval gebuk gegaan het. ’n Aantal ontruimings is ook in die gebied uitgevoer. Die intense storms het sedertdien bedaar. Reinard Geldenhuys, brandweerhoof van die Overberg-distriksmunisipaliteit, sê toestande het begin normaliseer in die Overberg. Volgens hom het die watervlakke gedaal en daar is nog steeds paaie wat gesluit is, veral sekondêre paaie. “Ons fokus is nou op die verskaffing van kospakkies aan huishoudings wat deur die storm geraak is,” sê hy. - sabcnews