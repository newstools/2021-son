LEWIS Hamilton en sy Mercedes-span het gister met ’n indrukwekkende vertoning vorendag gekom om die Spaanse Formule 1 Grand Prix te wen. Die Brit moes egter ál sy vernuf gebruik om uiteindelik Red Bull se Max Verstappen te oorskadu. Dit was Hamilton se derde oorwinning in vier wedrenne dié seisoen. Verstappen het briljant begin en op die heel eerste draai die voortou by Hamilton oorgeneem. Mercedes het besluit dat Hamilton twee keer die pits moet besoek. Die sewemalige kampioen het met briljante rywerk ’n agterstand van 23 sek. in 18 rondtes uitgewis. Hamilton het uiteindelik Verstappen se Red Bull ingehaal en verbygesteek met ses rondtes oor. Verstappen moes met die tweede plek tevrede wees en kon ook gelukkig voel nadat hy ’n ekstra punt gekry het omdat hy die vinnigste rondte behaal het. Dit was Hamilton se 98ste oorwinning van sy loopbaan. Dít nadat hy vir die 100ste keer in die top-posisie weggespring het. Hy is nou reeds 14 punte voor op die punteleer. Die top-posisies in die Spaanse GP: 1. Lewis Hamilton (Mercedes) 2. Max Verstappen (Red Bull) +15.8 sek. 3. Valtteri Bottas (Mercedes) +26.6 sek. 4. Charles Leclerc (Ferrari) +55.6 sek. 5. Sergio Pérez (Red Bull) +1 min. 13.7 sek 6. Daniel Ricciardo (McLaren) +1 min 14.6 sek. 7. Carlos Sainz (Ferrari) 1 min. 30.74 sek.