HEIDELBERG. – Die raaisel wat die dorp die laaste paar dae oorheers het nadat ’n jong man met ’n 16 maande oue babaseun vermis geraak het, is vroeg gisteroggend opgelos toe albei van hulle gevind is. Elseno Oktober (30) is saam met sy meisie, Romesia Miggels (17), se babaseun, Ishaan Miggels, ongedeerd gevind in ’n “verseëlde” kamer in sy sinkhok. Dít nadat ’n inwoner die polisie verwittig het dat hy tuis is. Die polisie het omstreeks 01:40 ’n oproep van die inwoner ontvang nadat Oktober glo telefonies met die inwoner in verbinding was. By hul aankoms by Oktober se woning het die polisie hom onder ’n tafel aangetref waar hy die baba by hom gehad het. Die baba is onmiddellik na die hospitaal geneem waar daar ná ’n mediese ondersoek vasgestel is hy het net ligte kneusplekke aan sy liggaam en voete opgedoen. Oktober is later in boeie per ambulans na die hospitaal in Riversdal vervoer, aangesien hy ontwater was en verbouereerd voorgekom het. Gedreig Hy is ná ’n deeglike ondersoek ontslaan en geneem na die polisiestasie, waar hy aangekla en in hegtenis geneem is. Die soektog na Oktober en Ishaan het Maandagoggend begin toe Romesia die plaaslike polisie gebel het nadat Oktober gedreig het om homself te hang. Volgens Romesia het hy homself reeds Sondagaand in die huis probeer hang. Volgens haar wou Oktober nie aanvaar dat dinge tussen hulle nie meer uitwerk nie en dat sy met haar lewe wou aanbeweeg. Die plaaslike polisie het Maandagoggend dadelik die soektog na Oktober en die baba begin. Later is versterkings van George, Mosselbaai en Oudtshoorn ingeroep. Verskeie eenhede van die polisie, onder wie die plaaslike lede, lede van Pops, polisie-gyselaaronderhandelaars, gemeenskapsveiligheidseenhede soos die plaaslike GPF, en buurt- en plaaswagte het help soek. Hulle is Dinsdagoggend aangevul met ’n spesiaal opgeleide polisiesoekgeselskap en reddingshonde, K9-lede, lede van die eenheid teen gesinsgeweld-, seksuele misdrywe en kindermishandeling, misdaadintelligensie en EMS-soek- en -reddingspanne. Ondersteuning uit die lug, waaronder ’n EMS-helikopter, sowel as privaat drone-operateurs het ook aan die soektog deelgeneem, maar sonder sukses. Die soektog is Dinsdag deur genl.maj. Oswald Reddy, bevelvoerder in die Eden-streek, gelei. Grant Riddles, Hessequa se uitvoerende burgemeester, het ook Dinsdag die polisiestasie besoek om die munisipaliteit se ondersteuning op te dra. Raadslede Gerald Boezak en Heinrich Hartnick het ook hul deel bygedra tydens die soektog. Laasgenoemde is ook die plaaslike GPF-voorsitter. Volgens kapt. Malcolm Pojie, polisiewoordvoerder, is ’n klag van ontvoering teen Oktober gelê. Hy sal Vrydag in die plaaslike landdroshof op dié aanklag verskyn. “Die moontlikheid dat nog klagte bygevoeg kan word, is nie uitgesluit nie,” het Pojie bygevoeg.