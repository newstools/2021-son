TOE Brendan Rodgers in 2019 as Leicester City se manager begin werk het, was hy half geskok om te hoor dat dié klub in sy bekende geskiedenis nog nooit die FA Cup kon wen nie. Aanhangers van Engelse Premierliga-sokker sal goed onthou hoe die Foxes ’n paar jaar gelede (2015-’16) die ligatitel gewen het. Nou kan die Foxes hulself vir die eerste keer FA Cup-kampioene noem ná Saterdag se sege van 1-0 oor Chelsea in die Wembley-stadion in Londen­. Leicester het al vier ander kere die FA Cup-eindstryd gehaal, maar hulle kon net nie wen nie. Dit was dus te verwage dat hulle sukses sou proe, maar Youri Tielemans se wonderbaarlike kolskoot van ver buite die doelgebied het die geskiedkundige eerste FA Cup-sege beklink. “Dit was regtig ’n kollektiewe poging by Leicester City,” het Rodgers, ’n Noord-Ierlandse boorling, gesê. “Die span en klub se sukses hang af van of hulle in hierdie tipe situasie uitkom om mee te ding. “Daar word van die sogenaamde groot klubs in die land verwag om altyd die trofees te wen. “Ons sukses is gegrond op mededingend wees en as ons kan speel soos ons vandag gespeel het, kan ons wen,” het hy bygevoeg. Oor die wendoel en ander groot oomblikke in Saterdag se eindstryd het Rodgers dit vergelyk met hoe dié toernooi in die ou dae gewen is. “Youri se doel was soos ’n old school-wendoel, maar Kasper Schmeichel se keerwerk was van die spesiale oomblikke wat jy in sulke wedstryde nodig het,” meen Rodgers. “Ek dink ons was in die algemeen die beste span op die dag. Ons het goeie druk toegepas, ons was aggressief en ons was altyd ’n gevaar wanneer ons in besit van die bal was. Chelsea is ’n asemrowende span. “Dit is hoekom hulle in die eindstryd van die Champions League gaan speel, maar ek dink ons het die sege verdien.”