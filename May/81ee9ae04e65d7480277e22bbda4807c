TERWYL daar wêreldwyd vinger gewys word na die promotor Eddie Hearn omdat die grootste swaargewigboksgeveg in die menseheugenis op die laaste nippertjie gesneuwel het, het die Amerikaanse arbitrator Daniel Weinstein self ’n paar vrae om te beantwoord. Die kansellasie van die langverwagte unifikasiegeveg tussen Anthony Joshua en Tyson Fury is nie net ’n groot verleentheid vir wêreldboks nie, dit toon ook ’n gebrek aan kommunikasie. Ná baie maande se gewag en frustrasie is ’n datum van 14 Augustus in Saoedi-Arabië aangekondig, maar dié opgewondenheid was van korte duur. Toe kom Weinstein en sê die geveg kan nie plaasvind nie – dít nadat hy maande lank agteroor gesit en gesien het hoe Joshua en Fury se legkaart stukkie vir stukkie inmekaarpas. Weinstein is dus ’n regte paartie spoiler. Sy opdrag dat Fury ’n derde keer teen Deontay Wilder moet boks, het die vraag laat ontstaan waarom hy nie baie vroeër ingegryp het nie.