“MY TWEE mooiste blomme is gepluk.” Met ’n stem skor van hartseer praat die ontroosbare mammie Candice Williams van die twee skokke wat sy kort ná mekaar moes absorbeer. Candice se man, Cavin, is deur bullets deurboor toe hy in Delft gebukkend oor sy dogter, Genesis, probeer waak het dat sy nie ook raakgeskiet word nie. Cavin is Dinsdagaand oorlede. Genesis, ’n gr. 7-leerder, was self swaar gewond en is onmiddellik in die hospitaal opgeneem. Maar vroeg Woensdagaand het sy die stryd verloor om aan die lewe vas te klou. Snikkend vertel mammie Candice gister aan Son: “Genesis se naam was nie verniet nie. Dit beteken mos die begin ... al was dit haar einde.” Toe bars die mammie uit van die huil en die rou snikke skeur uit haar bors. ’n Vriendin wat haar ondersteun, vertel toe: “Wat Candice hiermee bedoel, is dat Genesis opgegee is as ’n organ donor. Kinders Omdat haar organe by die Rooi Kruis-kinderhospitaal geskenk is, kan dit nou agt ander kinders se lewe red. Getrou aan haar naampie. Die begin van lewe vir ander kinders ...” Die dokter het Woensdag die masjiene afgeskakel wat haar aan die lewe gehou het. Genesis en haar pa was by ’n mobiele winkel en hy het haar probeer beskerm toe hulle in bendes gangsters se kruisvuur beland het. ’n Hartseer Candice sê: “Ek voel dood. Hy los my alleen agter. Hy het sy dogter saamgevat. Ek het hulle nog só nodig ... “Die Here het my twee mooi blomme kom pluk. Hy het vir my gesorg en was só lief vir my.” Volgens Candice was hulle 2 jaar getroud, maar hulle was al 19 jaar saam. Sy het Cavin beskryf as die beste pa, wat baie lief was vir kinders. Sy beskryf Genesis as ’n spontane en grapperige meisie wat daarna uitgesien het om volgende jaar hoërskool toe te gaan. Candice sê: “Ek het sedert Sondag nie lekker gevoel nie. Dinsdag het ek na die daghospitaal in Elsiesrivier gegaan. My man het vir my ná 18:00 gebel om te vra of ek orraait is. “My bloeddruk was ’n bietjie hoog en hy het nog gesê hy wag vir my by die huis en is lief vir my. Hy sou vir die kinders kos gemaak het. “Ek weet nie wat gebeur het nie. My familie het my by die daghospitaal kom haal en na die toneel geneem. “My man was reeds dood en my dogter is met die ambulans na die hospitaal geneem. “Toe ons later die aand by die hospitaal kom, het my kind onder masjiene gelê. “Haar lewe het aan ’n draadjie gehang en die dokters het 24 uur kans gegee om haar aan die lewe te hou. “Ek kon nie eens van my man of dogter afskeid neem nie. My dogter was ’n seëning vir my en ek het haar organe geskenk sodat sy iemand se lewe kan red.” Couple Candice se tante Aletta Lottering sê: “Die gemeenskappe op die Kaapse Vlakte moet saamstaan om die bendegeweld te stop. Dis onskuldige mense wat met hul lewe geboet het. As ons nie die bendegeweld gaan stop nie, gaan dit ons uitwis.” Nóg ’n onskuldige couple, Michelle Valentine en haar boyfriend, Carlo Louse, is Dinsdagaand in die skietery in Delft doodgeskiet.