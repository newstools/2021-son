DIE verhoor van ’n vermeende verkragter van Ladi­smith is in die Oudtshoorn-streekhof vir verdere getuienis tot 31 Mei uitgestel. Jeremy Isaacs word daarvan aangekla dat hy ’n vrou met die dood gedreig, haar aangerand en verkrag het. Isaacs pleit onskuldig en voer aan hy sou nie so iets doen nie, want die klaagster en sy vrou is vriendinne en hulle sou praat. Die klaagster het getuig dat sy op 8 Februarie 2020 op pad was na ’n dameskroeg toe sy hom langs die pad gekry en saam met hom gestap het. Dwelmhuis Sy ontken dat hy vir haar ’n mes gegee het om te hou of dat sy saam met hom gedrink het. Sy het wel later die aand saam met hom huistoe gestap. Hy het toe glo by ’n dwelmhuis gestop. Sy getuig daar was niemand tuis nie en Isaacs het haar op ’n bed neergegooi, haar mond toegedruk en haar panty afgeskeur. Sy het haarself stukkend gekrap toe sy probeer het om sy hande weg te kry en belowe om stil te bly as hy sou ophou om haar mond toe te druk. Die klaagster se moeder het getuig dat sy huilend en met ’n geskeurde rok by die huis aangekom het en haar meegedeel het dat Isaacs haar verkrag het. Volgens sy regsverteenwoordiger, Cindy Murray-Smith, sal hy getuig dat die klaagster hom na die huis geroep het.