NÓG so twee wenne en Manchester United kan sy buurspan Manchester City se opmars na die Engelse Premierliga-titel nog ’n senutergende dag laat aanhou. Die Red Devils kom kort ná Sondag se sege met 3-1 oor Aston Villa vandag op Old Trafford teen Leicester City te staan. Dan moet hulle weer die aartsvyand, Liverpool, Donderdag op hul tuisveld aanvat. City speel Vrydag teen Newcastle United en sal die titel met ’n sege kan verower. Die stryd teen Liverpool is die een wat voor verlede naweek uitgestel moes word nadat United-ondersteuners Old Trafford met ’n grootskaalse betoging teen dié klub se eienaars binnegevaar het. Hopelik word daar nie vandag weer betoog nie, want albei kragmetings is net so belangrik vir United se eie aspirasies om ten minste aan sy tweede plek vas te klou. Maar behalwe vir die wegwens van verwagte betogings, moet Ole Gunnar Solskjær (manager) ook raakvat met die samestelling van sy span vir vandag en Donderdag se kragmetings. Skofte Dit is immers United se derde in sewe dae – hy het laas week Donderdag nog in die tweede been van sy Europa League-halfeindstryd teen Roma gespeel. Daar sal dus beslis moeë bene wees, veral van sterspelers soos Bruno Fernandes, Edinson Cavani en Mason Green­wood, wat in Donderdag en Sondag se games groot skofte ingesit het. Dan heers daar ook groot kommer oor die beskikbaarheid van United se kaptein en ver­dediger, Harry Maguire. Hy het Sondag teen Villa die veld met ’n besering verlaat. Vandag se kragmeting begin 18:55 op DStv se kanaal 203 (SS Premier League).