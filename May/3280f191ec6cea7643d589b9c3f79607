HEIDELBERG. – Dié dorp se jaarlikse jeugfees, die Proe Bietjie- kunstefees, het weer vanjaar die lig gesien nadat die Covid-19-pandemie dit verlede jaar gekortwiek het. Die fees het in 2015 begin onder leiding van Annelene Hartnick, ’n voormalige onderwyser en wyksraadslid, as hooforganiseerder. Ten spyte van die streng Covid-regulasies was dié jaar se aanbieding tog ’n reuse-sukses. Nie soseer in rand en sent nie, maar wel dat daar weer nuwe talent ontdek is. Vir Hartnick, wat aangedui het dat dit haar laaste jaar is van voor vat vir die fees, was dit ’n riem onder die hart. Die groot bonus vir die feesgangers was die optrede van Reagan Plaatjies, oftewel “Reggie B met ’n Kolletjie i” van Rawsonville. Reggie B het bekend geword met sy indrukwekkende rymkletsery in 2020 se Maak my Famous-kompetisie. Robyn September, wat tydens haar skoolloopbaan by Kairos Senior Sekondêre Skool bekendheid verwerf het met haar dramavernuf, het ook haar verskyning gemaak. Sy was ook al ’n paar keer in verskeie sepies op televisie te sien. Benewens dié twee bekendes, het die veteraanakteur Abduragman Adams, Matthew Cooper en Ryan Brown dans- en drama-werksessies vir jeugdiges vanoor die hele Hessequa-streek by Kairos aangebied. Dié jaar is die feesgangers getrakteer op tradisionele rieldans deur die Net vir Pret-rieldansers van Barrydale. Die plaaslike Kairos-dansgroep, onder leiding van Connie September, het ook hul dansvernuf ten toon gestel. Aan die dramafront het die Kairos-dramagroep, onder leiding van Willie Michaels, asook Stephren Saay­man en sy toneelgeselskap weer hul uitsonderlike talente gedeel met hul produksies As die Kind se Lag Verdwyn en Ek, Eva. Robyn het in laasgenoemde produksie geskitter. Hartnick het haar dank uitgespreek teenoor almal wat tot die sukses van die fees bygedra het, of dit nou finansieel, deur deelname of sommer net deur bywoning was. “Ons het nou nie baie geld gemaak nie, maar ons het ons doel bereik, naamlik om die kunste te ontsluit. Dit was ons leuse: Unlocking the arts. “Op ’n klein skaal is die kunstegogga weer wakker gemaak,” sê Hartnick trots.