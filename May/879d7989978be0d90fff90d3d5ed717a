GEORGE. – Die Gwaing Aksiegroep het Vrydag net voor sy vreedsame plakkaatoptog in Meadestraat ’n besoek van wetstoepassers gekry. Blanche Benjamin, die voorsitter van die groep, sê hulle hoef mos nie aansoek te doen nie, want hulle het niks onwettigs gedoen nie. “Ons het niemand gekeer of verhoed om hul werk te doen nie, nog minder die verkeer gestop,” sê Benjamin. Sy sê sy wil nou weet wie wetstoepassers die opdrag gegee het om haar by haar huis te kom keer. Die groep wou blykbaar Vrydagmiddag die plakkaatoptog hou by ’n vergadering wat hulle sê deur hulle aangevra is. Maar volgens die George-munisipaliteit was die vergadering net vir raadslede saam met die nuwe direkteur van omgewingsake, Allan Paulse, om interne kwessies te bespreek. Benjamin sê die munisipaliteit lieg blatant en dat dit ’n vergadering was wat hulle as Aksiegroep aangevra het om die nuwe direkteur op datum te bring van al die kwessies rondom Gwaing. Hulle beweer ook daar was net twee raadslede uit Pacaltsdorp teenwoordig en dié was albei DA-raadslede, wat dit verder verdag maak. Donovan Hantam, een van die lede van die groep, beweer hulle het ’n lys met alles wat hulle benodig aan alle raadslede van Pacaltsdorp gestuur. Onderduims Dit is gedoen sodat indien daardie raadslid oor hul belange sou praat, hulle ten minste ingelig sou wees. Hantam sê indien dit wel ’n interne vergadering was, verduidelik dit nie hoekom daar net twee raadslede na dié vergadering genooi is nie. “Dit is wat dit onderduims maak van die hele saak,” meen hy. Hantam sê in ’n vergadering wat hulle wel met Paulse en die munisipale bestuurder, Leon van Wyk, gehad het, het hulle net ’n enkele antwoord op hul 11 vrae gekry. Chantel Edwards-Klose, die woordvoerder van die George-munisipaliteit, sê hulle hou toesig oor ál ses strande in die munisipale gebied, insluitend Gwaiing. Volgens Edwards-Klose het die munisipaliteit nog nooit aangekondig dat hy die Gwaing-riviermond en karavaanpark wil privatiseer nie. In ’n persverklaring op 4 Mei het hulle gesê van die R1,3 miljoen wat begroot is vir strande, 54% op Gwaing uitgegee is.