INDIEN Cape Town Spurs se besluitnemers weet wat goed is vir die klub, sal hulle die coach, Dylan Deane, en sy assistent, Nasief Morris, met langtermyn-kontrakte beloon. Die twee het beslis ’n haas uit ’n hoed getrek om die klub se Eersteliga-status te behou. Boonop werk Deane en Morris nou al vir weke met die spelers. Dis veilig om te sê albei partye het baie van mekaar geleer, veral in die tye van teëspoed in die pas afgelope seisoen. Die klub, spelers en fans se geloof en vertroue in Deane en Morris het beslis toegeneem nadat niemand hulle juis ’n kans gegee het vir survival nie. Morris het die harde werk van vorige coaches soos Ian Taylor en Nathan Paulse uitgewys as ’n faktor wat daartoe bygedra het dat hulle relegasie vrygespring het. “Ons kan nie dié manne se input miskyk nie,” het Morris gesê. “Ek is seker hulle het baie ingesit, maar dinge het nie uitgewerk nie. Vir ons was dit ’n helse uitdaging. Dit was stresvol. Jy kon nie saans ’n oog toemaak nie, want ál wat jy aan kan dink, is die span. “Dis waarom ons verlig en trots is op die spelers se poging om ons in die liga te hou. Dit is van kardinale belang vir ’n klub soos Spurs met sy akademie en geleenthede vir Kaapse sokker­talent om steeds in die liga te wees.” Morris sê dis ’n jammerte dat sy ou span, Steenberg United, gerelegeer is.