HEIDELBERG. – ’n Bejaarde tannie van hier is nou net mooi gatvol van wag vir haar ingeboude kaste om voltooi te word. Anna Andrews (79) van Joe Slovo Park sê sy wag al amper twee jaar vir ’n plaaslike kontrakteur om haar kaste in die slaapkamer en en suite klaar te maak. Messelaar Volgens Andrews, ’n diep gelowige wat alombekend is as ant Enna, het die kontrakteur Ivano “Boetie” February, ’n bekende in die streek, reeds ná die voltooiing van die bouwerk in 2019 die geld in ontvangs geneem. Sy sê die messelaar wat die gebou opgerig het, het February aanbeveel en sy het ingestem op die vasgestelde prys. “Ek het hom eers ’n bedrag van R6 950 en later weer ’n bedrag van R3 000 betaal, waarna hy net die raamwerk voltooi het,” vertel Andrews vies. Sy voeg by sy’t hom al menigmaal probeer kontak, maar sy kry geen positiewe reaksie van hom af nie. “Nadat al my pogings onsuksesvol was om hom sover te kry om die kaste te voltooi, is ek verplig om die hof vir klein eise te nader.” Volgens Andrews het hulle toe albei in die hof vir klein eise verskyn. Dié het op 19 Februarie 2020 in haar guns beslis, waarna hy ingestem het om haar die bedrag van R10 000 plus koste te betaal. Ná meer as ’n jaar se gewag ná die hofbevel het sy weer op 3 Maart vanjaar die hof genader om haar lot te bekla. Son het die hofbevel onder oë gehad. Die hof het haar na die balju se kantoor verwys met ’n versoek om beslag te lê op sy eiendom. Volgens Andrews het daar egter niks van gekom nie omdat February glo niks eiendom het wat in sy naam geregistreer is toe die balju se personeel by sy woning was nie. Die balju is genader en hy het Son ingelig hy sal die saak ondersoek. Hy’t ook aanbeveel Andrews moet persoonlik met hul kantoor in verbinding tree. Son het self ook met February gepraat. Hy het aangedui hy het wel dokumentasie vanaf die hof vir klein eise gekry en hy sou “daaraan aandag skenk”. Tot op hede het Andrews nog niks verder van February gehoor nie. Andrews sê sy het nie in haar wildste drome verwag sy sou op haar rype ouderdom deur soveel drama moet gaan nie.