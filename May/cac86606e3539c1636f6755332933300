VIER mans sit in die tjoekie vir petrolbedrog. Die mans is Donderdagaand in Hanover Park gevang nadat hulle petrol by ’n Engen-garage probeer ingooi het. Volgens Kashiefa Mohammed van die gemeenskapspolisiëringsforum in Hanover Park is die mans al die afgelope sewe weke besig met hul beweerde skelmstreke om petrol met gesteelde bankkaarte by dié garage in te gooi. Net die afgelope week is die eienaar van die garage met R50 000 ingedoen. Mohammed sê: “Ons buurtwag het op die taxi-terminus gewerk en altyd by die garage se ATM vir die oumense gehelp as hulle ge-pay het. “Die eienaar van die ga­rage het ons gevra om die oumense te help, want hulle word baiekeer beroof. “Die garage-eienaar het ons toe Dinsdag ingelig dat vier mans in ’n wit bakkie besig is met ’n scam. “Elke keer kom gooi hulle R5 000 se petrol in. Hulle maak 25 F-kanne vol petrol. “Ons het die petroljoggies gevra om ons onmiddellik te laat weet as die bakkie weer by die garage is. “Hulle het Woensdag weer R5 000 se petrol ingegooi. “Donderdagaand het die petroljoggies ons laat weet die ouens is weer by die garage. “Ons het die polisie gebel terwyl ons op pad na die garage was. “Die eienaar het ook die polisie vroeër die week van die verdagtes ingelig. “Met ons aankoms by die garage was die polisie reeds op die toneel met van die 25 F-kanne wat hulle vol petrol gegooi is. “In die bakkie was daar ook verskeie Sassa- en bankkaarte. Daar was ook ’n kwitansie vir R5 000 se pet­rol wat hulle Woensdag by ’n garage in Soutrivier ingegooi het. Vervals “Die nommerplate van die bakkie is ook vervals en daar is verskeie ander vervalste nommerplate in die bakkie gevind.” Kapt. FC Van Wyk, ’n polisiewoordvoerder, het die voorval bevestig. Van Wyk sê: “Die vier verdagtes het elke keer vals bankkaarte gebruik om petrol in te gooi. Die polisie het ook beslag gelê op die bakkie wat die petrol vervoer het. “Daar is op verskeie bankkaarte beslag gelê, waarvoor die verdagtes nie ’n verduideliking kon gee waarom die bankkaarte in hul besit was nie.” Die mans word tans in die Philippi-polisiestasie aangehou. Hulle sal binnekort in die Athlone-landdroshof op klagte van bedrog verskyn.