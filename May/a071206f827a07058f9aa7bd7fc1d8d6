DIE 2022-skooljaar het nog nie eens begin nie en ouers is al klaar bekommerd oor waar hul kind plek in ’n skool gaan kry. Die Wes-Kaapse onderwysdepartement (WKOD) het onlangs aan ouers begin terugvoer gee oor aansoeke vir 2022. Tot baie ouers se skok is hul kinders nie by een van die skole aanvaar waar hulle aansoek gedoen het nie. Die meeste van dié ouers het by meer as drie skole aansoek gedoen. Die WKOD het aanbeveel dat ouers by minstens drie skole moet aansoek doen. Shantel Moses, ’n enkelma, het Son meegedeel sy is diep teleurgesteld in die WKOD oor haar seun nie plek gekry het nie. Moses het by vier verskillende skole aansoek gedoen en steeds het hy nie plek gekry nie. Hieroor sê sy: “Dit grief my geweldig om te weet ek moet nou weer van voor af geworry wees oor of my kind in ’n skool gaan kom of nie. “Hulle sê ’n mens moet by meer as een skool inskryf, maar as vier hom reject, wat staan ons nou te doen? “Dit laat ’n mens wonder of die hele aanlyn proses nie maar net ’n klug is nie.” Vanessa le Roux, ’n kampvegter vir onderwys en stigter van die Parents for Equal Education SA (Peesa), en Khalid Sayed, ANC-woordvoerder van onderwys in die Wes-Kaap, het nou die WKOD na die konstitusionele hof gesleep. Volgens Le Roux sit hulle elke jaar met hopeloos te veel leerders wat nie geplaas is nie. Sy sê hierdie probleem herhaal homself jaarliks tot in die middel van die akademiese jaar. Le Roux verduidelik: “Sommige leerders maak dit nie eens tot in die klas vir ’n volle akademiese jaar nie. Skouers “Ander word weer baie laat in die jaar geplaas en loop dan baie akademiese werk mis. “Baie aktiviste het gepraat oor hierdie injustice, maar die WKOD en Debbie Schäfer haal net hul skouers op en ons leerders suffer. “Die Covid-19-pandemie het baie van ons in ons huise vasgekluister, maar het ook die injustice oopgevlek­ wat ons leerders en hul ouers elke jaar moet deurmaak.” Volgens Le Roux was ouers só desperaat dat hulle sommer ’n skool vir hul kinders in Forest Village, Eersteriver, onder die bome begin het. Ander ouers het Roosendal House in Eersterivier beset en dit in ’n skool omskep, sê sy. Kerry Mauchline, wat Schäfer se woordvoerder is, sê hulle het in­tussen alle leerders geplaas. Mauchline verduidelik: “Ons het plasing aangebied vir alle leerders op ons stelsel wat nog plek makeer het. “Daar was 13 000 leerders wat aan die begin van die jaar nog nie geplaas was nie. “Dit is belangrik om daarvan­ kennis te neem dat ons steeds nuwe aansoeke van ouers kry vir hierdie jaar.” Kennisgewing Volgens Mauchline werk die distriksbeamptes wat die toelatings hanteer, daaraan om die laat-aansoeke te akkommodeer. Bronagh Hammond, die woordvoerder van die WKOD, het bevestig as leerders nie by een van die skole aanvaar word waar hulle aansoek gedoen het nie, sal hulle ná 25 Junie ’n kennisgewing ontvang oor waar hul kind aanvaar is. Die ouers het dan slegs drie dae kans om die plasing te aanvaar, sê sy.