’N VROU van Buffelsjachtfontein in die Calitzdorp-distrik wat haar saamleefmaat met ’n kombuismes doodgesteek het, is in die Oudtshoorn-streekhof aan strafbare manslag skuldig bevind. Katrina Conradie (38) het onskuldig gepleit op ’n klag van moord, maar wel skuldig aan strafbare manslag. Sy sê in ’n pleitverduideliking sy het groente geskil toe die slagoffer, Willem Malgas, haar begin skel het oor kos. Volgens haar was hy dronk en het sy nie bedoel om hom te steek of dood te maak nie. Sy het wel geweet dat die mes hom kon beseer en haar optrede was nie dié van ’n redelike persoon nie. Sy was nugter en het geweet wat sy doen. Met die mes in haar hand het sy Malgas weggestoot en hom per ongeluk raakgesteek. Sy het om hulp geroep en hom self probeer help, maar hy is op die toneel dood. Sy het erken dat sy nalatig opgetree en daarvoor gestraf moet word. Brandon Smith, die staatsaanklaer, het vir skuldigbevinding op die klag van moord gevra terwyl haar regsverteenwoordiger, Wenzel Botha, vir skuldigbevinding op die alternatiewe aanklag van strafbare manslag gevra het omdat die beskuldigde nie die doel gehad het om dood te maak nie en berou toon. Streeklanddros Sylvia Mandla het bevind die staat het nie sy saak bo redelike twyfel bewys nie. Geen getuies is deur of die staat of die verdediging geroep nie en die beskuldigde se weergawe is deur die hof aanvaar. Conradie se nalatige optrede het tot Malgas se dood gelei. Die saak is tot 15 Junie uitgestel vir die vonnisverrigtinge.