DIE DA-raadslid van Wellington wie uit alle partyaktiwiteite geskors is sal ook nie aan enige munisipale aktiwiteite deelneem nie. Seraj Johaar, uitvoerende direkteur van korporatiewe dienste van Drakenstein-munisipaliteit, bevestig aan Son: "Damon Mintoor is deur die Mayor Conrad Poole en Speaker Aidan Stowman versoek om hom van alle munisipale aktiwiteite te verskoon. "Drakenstein is hewig gekant teen enige vorm van geweld en veral geslagsgebaseerde gewel. Die versoek is dus gegewe die erns van die aanklagte gemaak." Die raadslid se skorsing uit DA aktiwiteite die week hou verband met aantygings van gesinsgeweld en volg nadat 'n beskermingsbevel teen hom deur sy vermeende slagoffer uitgereik is. Hy is enkele maande, nadat hy as wyk 3 se nuwe raadslid verkies is, by sy werk in die Paarl vir ondervraging gearresteer. 'n Vriendin van die raadslid beweer hy het haar tydens 'n onderonsie gewurg en aangerand. Die saak is einde Februarie voorlopig teruggetrek vir verdere ondersoek, maar verlede week het die slagoffer 'n beskermingsbevel teen die raadslid bekom. Koos Steyn, DA-voorsitter van Wes-streek, sê die party beskou die beweringe in 'n ernstige lig. Hy het aan Paarl Post bevestig: "Na interne prosesse gevolg is, het die party besluit om Mintoor uit partyverwante aktiwiteite te skors hangende die uitslag van die saak." Intussen sê Stowman: "Die gedrag van raadslede word deur 'n gedragskode beheer en daar sal streng in terme van die dissiplinêre kode opgetree word teen enigeen wat dit oortree." Johaar noem ook: "Die raad sal die uitslag van die ondersoek hanteer sodra dit ontvang word."