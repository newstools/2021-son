“ONS is daartoe verbind om ’n veilige Kaapse Vlakte te sien.” Dis die woorde van die Wes-Kaapse minister van gemeenskapsveiligheid, Albert Fritz, ná die bekendstelling van die kwartaallikse misdaadsyfers. Volgens Fritz dui die polisieminister, Bheki Cele, se verslag daarop dat misdaad onverpoosd aan die styg bly. Fritz se siening kom slegs ’n paar dae ná ’n klomp moorde in Khayelitsha wat die naweek die lewe van 13 mense geëis het. ’n Volle 11 mans is in verband met dié bloedbad aangekeer en verskyn na verwagting binnekort in die plaaslike landdroshof. Fout ’n Vroulike kolonel in die polisie is ook die naweek in Mfuleni doodgeskiet in ’n voorval waarin die landdros van ’n hoëprofielsaak gewond is. Fritz sê die regering het ’n fout begaan toe hy die polisie en die nasionale vervolgingsgesag (NVG) se begroting gesny het. Hy sê: “Dit gaan my verstand te bowe hoe die nasionale regering kan dink dis aanvaarbaar om die budgets van die SAPD en die NVG te verminder. “Dit terwyl syfers aandui dat misdaad besig is om toe te neem. “Ons benodig méér hulpbronne om misdaad te bekamp, nie minder nie. “Ja, hierdie is moeilike ekonomiese tye, maar ons moet ons prioriteite hersien.” Volgens Fritz toon die syfers dat ses van die Wes-Kaap se polisiestasies op die nasionale lys van top-10 cop shops met die hoogste moordsyfers verskyn. Dis Gugulethu (10de), Nyanga (agtste), Delft (sewende), Kraaifontein (sesde), Mfuleni (vyfde) en Khayelitsha (vierde). Die Harare- (53 sake) en Delft-polisiestasie (52 sake) tel ook onder die lys se top-10 cop shops wat verkragtingsake betref. Reagen Allen, die Wes-Kaapse DA-woordvoerder, het sy stem dik gemaak oor die 15 moordvoorvalle wat die afgelope naweek plaasgevind het. Volgens Allen dui hierdie voorvalle en die nuutste kwartaallikse misdaadsyfers daarop dat die polisie versuim om misdade soos die besit van onwettige vuurwapens te bekamp. Allen sê hy gaan die Wes-Kaapse wetgewer vra om die kwessie van misdaad wat tans in dié provinsiale “handuit ruk” in die parlement te debatteer.