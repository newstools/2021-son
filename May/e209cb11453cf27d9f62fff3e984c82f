WILLEM Alberts gaan sy terugkeer vir die Lions in Saterdag se Rainbow Cup-kragmeting met die Stormers op Ellispark in Johannesburg maak. Die 37-jarige wat oor die jare die bynaam “Bone Collector” opgetel het vir sy aggressiewe inklimspel, het die Lions se nederlae teen die Bulls op Loftus en die Sharks in Durban weens ’n kuitbesering misgeloop. Die Springbok-losvoorspeler wat ook slot kan speel, is aanvanklik in die plek van Elton Jantjies as die Lions se kaptein in die Rainbow Cup aangestel. Die terugkeer van dié veteraan van 43 toetse gaan ’n groot hupstoot vir Ivan “Cash” van Rooyen, Lions-afrigter, se span wees. Albei spanne is steeds wenloos in die kompetisie en sal desperaat wees om hul eerste oorwinning te behaal. Die Leeus sal egter sonder die dienste van die slot Wilhelm van der Sluys moet klaarkom. Hy sal weens ’n skouerbesering vir ses maande buite aksie wees. Jaco Kriel (losvoorspeler), Gianni Lombard (buiteagterspeler) en James Mollentze (senter) is almal nog op die krukkelys. Van Rooyen het erken dat sy span nog nie heeltemal op dreef is nie, maar hy glo dat hulle elke week verbeter. “Ek het gedink ons ??is goed genoeg om te wen,” het Van Rooyen gesê. “Ons skep genoeg geleenthede. Dit dra by tot ons frustrasie dat ons dit nie in punte kan omskep nie,” aldus Van Rooyen. Die Lions se breier meen dat kalmte op kritieke tye nog by sy sukkelende span ontbreek. Die span van Gauteng kan ook nie bekostig om ongedwonge foute teen ’n span soos die Stormers te maak nie. Van Rooyen is vol vertroue dat die jong spelers in sy groep vinnig sal regkom. “Verskeie spelers in ons span is in hul eerste seisoen van senior rugby. “Dit is ’n ongelooflike ervaring vir hulle. Hulle besef nou wat dit verg om op hierdie vlak te speel. “Ons is ’n baie jong groep en elke wedstryd is van onskatbare waarde vir die span. “Ek voel dat ons elke week aansienlik verbeter,” het hy bygevoeg.