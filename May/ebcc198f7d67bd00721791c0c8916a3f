PEP Guardiola, die manager van Manchester City, het sy spelers gevra om nou te fokus op hul “final” Vrydag op St. James’ Park teen Newcastle United. City, wat een sege weg is van ’n derde Premierliga-titel in vier seisoene, het Saterdag op sy tuisveld, die Etihad Stadium, misluk om die prestasie te behaal. Guardiola se span het toe met 1-2 teen Chelsea vas­geval. Slim het ook sy baas gevang toe Sergio Agüero, City se uithaler-doelskieter, ’n gulde geleentheid verbrou het om sy span op die wenpad te plaas. Hy het sy rieme styfgeloop met sy parmantige penalty met die laaste skop in die eerste helfte. Agüero en City kry op 29 Mei kans om wraak te neem wanneer die Cityzens en Chelsea mekaar in die eindstryd van die Europese Champions League aandurf. Hakim Ziyech het vir Chelsea sukses behaal nadat Raheem Sterling aan City die voortou besorg het. Marcos Alonso het in die doodsnikke toegeslaan om die Blues se Champions League-aspirasies op koers te hou met die wegsege. Boonop sal dit Thomas Tuchel, manager, se Chelsea-span beslis ’n sielkundige voordeel gee voor die Europese showdown oor drie weke. Guardiola het ook erken hy is teleurgesteld dat die Cityzens nie Saterdag die liga-titel verower het nie. “Ons is sad oor ons verloor het, want ons wou die Premierliga-titel in die sak gehad het,” aldus Guardiola. “Maar nou sal ons moet fokus op Newcastle. Dié stryd gaan vir ons soos ’n final wees. Sokker is onvoorspelbaar en ons móét fokus op Newcastle. “Hy is tans goed op dreef,” het die Spanjaard bygevoeg. Intussen beweer Tuchel sy spelers besef nou hulle kan Manchester City wel klop. “Dié sege gee ons vertroue, maar ons sal sorgvuldig moet voorberei vir die final.” – AP