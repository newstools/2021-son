VINCENT Kobola kan straks een van die nuwe hulpafrigter van Cape Town City word. Luidens KickOff.com wil Eric Tinkler, coach van City, sy regterhand uit sy tyd as coach van Maritzburg United na die Kaap bring. Tinkler het na bewering reeds gesprekke met City se chairman en baas, John Comitis, gevoer om Kobola aan te stel. Dit sal Tinkler se eerste groot skuif wees in sy tweede termyn as City-afrigter. Hy het in 2016 ook die Kapenaars afgerig voordat hy ’n pos by SuperSport United aanvaar het. Die voormalige Bafana-Bafana-verdediger is verlede week in die plek van Jan Olde Riekerink by City aangestel. Sy eerste wedstryd terug in beheer sal Dinsdag se tuiswedstryd teen Black Leopards wees. Dis ’n wedstryd waarin City weer sy relegasie-bedreigde buurspan, Stellenbosch FC, ’n guns kan bewys deur te wen. Stellies, derde laaste op die log, is ook Woensdag in ’n tuiswedstryd teen TS Galaxy in aksie. ’n Sege sal Steve Barker (coach) se span nader aan oorlewing bring. Chippa United, tweede laaste, blaas egter nog hard in Stellies se nek.