DIE Valke het Vrydag op dwelms ter waarde van R54 miljoen beslag gelê. Volgens lt. kol. Philani Nkwalase van die Valke het hul eenheid teen ernstige georganiseerde misdaad saam met misdaadintelligensie en die taktiese reaksie-eenhede van Welkom en Sasolburg aan die operasie deelgeneem. Drie mans tussen die ouderdom van 31 en 54 is in hegtenis geneem in die suksesvolle operasie.  Nkwalase sê die Valke en misdaadintelligensie het die verdagtes oor ‘n tydperk gemonitor. Hulle het na bewering dwelms aan 'n polisie- agent verkoop. Die span het in Welkom begin waar twee verdagtes in hegtenis geneem is. Daar was 11 pakke Mandrax met 'n straatwaarde van R900 000 in 'n voertuig versteek. Later het die span in Mayfield Park, Johannesburg, toegeslaan waar hulle op 910 000 Mandrax-tablette, 3 kg tik en 'n groot hoeveelheid chemikalieë ter waarde van R400 000 beslag gelê het. Een verdagte is hier in hegtenis geneem. Die dwelms waarop in Mayfield beslag gelê is, word R54 miljoen beraam. Vier voertuie  - ‘n VW Polo, ‘n Ford Ranger-dubbelkajuitbakkie, ‘n VW GTI en 'n Isuzu-bakkie - is ook gekonfiskeer. Die verdagtes sal  Maandag in die onderskeie howe in hul provinsies verskyn. Die nasionale hoof van die Valke, lt. genl. Godfrey Lebeya, het die span vir die goeie werk geloof. 