ONS kan die langverwagte Friends: The Reunion 20:00 op 30 Mei kyk. En as jy dit nie daai tyd kan kyk nie, sal dit van 31 Mei op Showmax beskikbaar wees. M-Net het gister aangekondig dat hy die regte bekom het om die reunion van dié veelbekroonde show – een van die mees gekyktes in die wêreld – uit te saai. Ek weet dis baie goeie nuus vir talle Suid-Afrikaners, want oral waar ek gaan, sien ek geharde fans almal trots in hul Friends-T-hemde paradeer. Bederf Die sterre van dié gewilde Amerikaanse sitcom, Jennifer Aniston, Courteney Cox, Lisa Kudrow, Matt LeBlanc, Matthew Perry en David Schwimmer, keer terug na die oorspronklike Warner­ Bros. Studio. Hulle gaan ’n real-life unscripted viering van die show hê. En dis nie al nie – ons gaan bederf word met spesiale gasverskynings deur bekendes soos David Beckham, Justin Bieber, BTS, James Corden, Cindy Crawford, Cara Delevingne, Lady Gaga, Elliott Gould, Kit Harington, Larry Hankin, Mindy Kaling, Thomas Lennon, Christina Pickles, Tom Selleck, James Michael Tyler, Maggie Wheeler, Reese Witherspoon en Malala Yousafzai.