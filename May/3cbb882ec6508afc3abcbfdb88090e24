MEJ. Heelal Suid-Afrika, Natasha Joubert, is gister sak en pak weg om Suid-Afrika in die Mej. Heelal-kompetisie in Amerika te verteenwoordig. Dié internasionale kompetisie is laas jaar uitgestel weens die wêreldwye Covid-19-pandemie. Dit het van onse goue meisie, die huidige Mej. Heelal, Zozibini Tunzi, die queen gemaak wat dié kroon die langste gedra het. Die 69ste Mej. Heelal-kompetisie vind op 16 Mei plaas in die Seminole Hard Rock Hotel & Casino in Hollywood, Florida, waar Zozibini haar kroon aan haar opvolger gaan oorhandig. Ondersteun Die ganse Suid-Afrika hou duim vas dat Zozi haar kroon aan haar beeldskone landgenoot Natasha moet oorhandig. Natasha is tot dusver reeds een van die gunstelinge om die Mej. Heelal-kroon te dra. Missosology.org het haar onder die topvier-gunstelinge geplaas. Natasha het ’n foto in die sosiale media geplaas en in die byskrif geskryf hoe opgewonde sy is om Suid-Afrika in die kompetisie te verteenwoordig. “Ek vlieg op 3 Mei. Ek kan nie my opgewondenheid keer nie. Dankie aan elke liewe mens wat my ondersteun en soveel liefde met my deel. Suid-Afrika, hier gaan ons!” Bring dit vir ons huis toe, Natasha!