’N TYD ná Covid-19 – dís waarvoor die sanger Sydwell Beziek van die Paarl hom reeds voorberei. Sydwell is tans meestal in die ateljee besig om sy eerste volledige album op te neem. In 2010 het hy ’n enkelsnit uitgereik. Hy het ook al in Spanje opgetree. Hy vertel die pandemie het hom hard getref. Finansieel was dit en is dit steeds ’n gesukkel om kop bo water te hou. “Ek is nie skaam of te trots om te erken dat dit nie so goed gaan nie. “Besprekings vir optredes is gekanselleer en ek is genoop om my ander bron van inkomste, my musiekskool, te sluit omdat ek die gesondheid van my studente eerste gestel het.” Die hartseerste van alles, vertel Sydwell, is dat hy sy geliefde talentkompetisie, Global Spotlight Talent Search, verlede jaar vir die eerste keer sedert 2010 nie kon aanbied nie. Skyn Hierdie kompetisie het al heelwat onbekende talent op die map gesit. Hy vertel dis ’n uitgemaakte saak dat daar ook nie vanjaar ’n kompetisie gaan wees nie. Te midde van die swaar tye weet Sydwell dat die son weer sal skyn. “Ek sien uit daarna om weer my ding op die verhoog te doen en my studente terug te verwelkom. Musiek is in my bloed. Ek wil niks anders met my lewe doen nie.” Sydwell glo elke kunstenaar beleef tydelike setbacks, maar die belangrikste is om nie te bly lê nie.