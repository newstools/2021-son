DIT is basies neusie verby met West Ham United se kanse om nog ’n aanspraak te kan maak op ’n topvier-plek en Champions League-kwalifikasie in dié seisoen se Engelse Premierliga. Die Hammers het Saterdag met 1-1 gelykop teen Brighton and Hove Albion gespeel. David Moyes (manager) se Hammers het nog ’n skrale wiskundige kans om die topvier te haal. Hulle moet nou hul oorblywende twee wedstryde – teen West Bromwich Albion en Southampton – wen om by 65 ligapunte vir die seisoen uit te kom. Dan moet daar op nederlae vir Liverpool en Chelsea gehoop word om dié twee reuse verby te steek. Die Hammers (59 punte) kan nie die derde geplaaste Leicester City (66) verby steek nie. ’n Opwindende laaste week van Premier­liga-aksie word verwag.