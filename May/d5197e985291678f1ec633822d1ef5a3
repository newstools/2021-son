ONTSTOKE inwoners van Valhalla Park, Kraaifontein en Bishop Lavis het gister die strate ingevaar nadat hulle byna 24 uur sonder krag gesit het. Hulle het tyres gebrand, paaie afgesper en selfs die polisie met klippe bestook. Die inwoners was woedend oor hulle nie kon kook nie en oor hul vleis bederf geraak het. Hul kinders kon ook nie skool toe gaan nie. Hoewel beurtkrag in plek was, was dié areas nie as gevolg daarvan sonder krag nie, maar heel moontlik weens vandalisme. Igshaan Petersen, ’n inwoner, sê werkers van die Stad Kaapstad was gister besig om die probleem te probeer soek. Petersen het aan Son vertel: “Die council het vir ons gesê dis as gevolg van ’n cable wat weg is, maar hulle soek nog na die plek waar die cables gesteel is. Caitlin Haai (22), ’n BCom-student aan die Universiteit van Wes-Kaapland, sê die kragonderbreking het veroorsaak dat sy nie haar taak kon doen nie. Haai vertel: “Dis ’n taak wat online gedoen moes word en teen 17:00 die middag ingehandig moes word. “Ek moes krag by ander mense se huis gaan soek sodat ek my taak kon klaarmaak. Gelukkig kon ek dit betyds inhandig.” Ruwayda Daniels (74) voel hulle is hul menswaardigheid ontneem. Daniels sê daar word niks van hulle as ’n gemeenskap gedink nie. Energie Sy vaar uit: “My kleinkind kon nie skool toe gaan nie, want hy kon nie was nie. “Dis as gevolg van hierdie goed dat die dropouts inkom. “Ons word nou geforseer om water en kos op die galleys te kook. Soos wat lyk ons nou?” Phindile Maxiti, die Stad se mayco-lid vir energie en klimaatsverandering, het bevestig daar is aan ’n beskadigde geleier gewerk en dit was die rede vir die kragonderbreking. Maxiti verduidelik: “Ons kyk na die oorsaak van die skade, maar dit blyk dat dit die gevolg is van ’n voertuigbotsing of vandalisme. “Dit neem tyd vir die Stad om hierdie onderbrekings te herstel en die Stad bedank die inwoners vir hul geduld.” Maxiti vra ook niemand moet skade aan enige infrastruktuur aanrig in hul protesoptogte nie. Son verneem die krag is gistermiddag aangeskakel.