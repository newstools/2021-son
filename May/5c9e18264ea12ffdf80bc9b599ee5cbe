OP JUL merke, gereed? Hekel! Die Hekel-saam-veldtog van Oudtshoorn se gemeenskapsinisiatief ReWOLusie is hier. Die eerste twee hekelpatrone vir dié projek se vlagskip-kombers is reeds beskikbaar. Hugo Theart, artistieke direkteur van die Klein Karoo Nasionale Kunstefees (KKNK), sê: “Die geliefde en bekroonde plaaslike hekel-en-breiprojek, ReWOLusie, het vanjaar ’n nasionale­ impak gemaak danksy die Hekel-saam-veldtog.” Hy verduidelik: “Hierdie inisiatief­ stel alle Suid-Afrikaners in staat om deel te neem. Dus sal daar meer komberse as ooit tevore wees wat warmte aan behoeftiges in die koue wintermaande gee.” Volgens hom het die Oudtshoorniet Bets Wilkinson die patroon van die kombers ontwerp­ wat deur deelnemers gebrei word. “Ons maak oor 13 weke elke Maandag tot einde Julie ’n stukkie van dié kombers se patroon op ons webblad bekend. Aan die einde van die 13 weke het elke deelnemer ’n volledige patroon. Skenk “Die eerste twee dele van die patroon is reeds beskikbaar.” Om aan dié nasionale hekelveldtog deel te neem en saam met deelnemers landwyd ’n verskil te maak, hekel die kombers volgens die patroon wat verskaf word en skenk dit aan die KKNK om dit op Nasionale Vrouedag (9 Augustus 2021) op te veil. ReWOLusie gaan oor mense en om te deel. Mense deel gesprekke, stories, hartseer, blydskap en natuurlik komberse. Hierdie projek beoog om soveel­ mense moontlik te betrek­. Dit gaan nie net oor die kuns van hekel nie, maar ook oor die kuns van menswees. Die eerste twee dele van die patroon kan by kknk.co.za/afr/rewolusie afgelaai word. Deelnemers­ kan Daleen­ Witbooi by 044 203 8600 skakel om te registreer of ’n e-pos stuur na info@kunste.org.za.