DATIN Makaza, oftewel Nemo, die Afrikaanse rymkletser van Concordia, Namakwaland, se musiek speel deesdae op #Rymnet. Die rapper sê hy het al van kindsbeen af ’n baie spesiale voorliefde vir rap-musiek. “Ek het van kleins af na Afrikaanse musiek geluister want ek het onmiddellik daarmee connect. “Ek het na kunstenaars soos HemelBesem, Early B en V.I.T.O-hulle se musiek geluister. Dit het my baie geïnspireer en gemotiveer.” Gawe Hy vertel trots van die oomblik toe hy besef het dat hy ook ’n talent het om met woorde te toor. “Met tyd het ek toe besef dat ek ook die talent en gawe het om te kan rymklets en my eie liedjies te skryf. “Ek het toe in 2013 in gr. 7 op laerskool begin musiek maak.” Hoewel Nemo nie die ideale toerusting gehad het om sy droom ’n realiteit te maak nie, het hy steeds deurgedruk. “Ek het nie die regte toestelle gehad om my liedjies op te neem nie, so toe het ek maar selfone gebruik om my eie liedjies op te neem. Só het ek twee jaar aangegaan. “Daarna het my vriend Danwill Engelbrecht, beter bekend as Dallas, my genader en my gehelp om my liedjies in sy kamer op te neem.” Die rapper vertel verder: “Ek was in 2015 in gr. 9 toe ek my eerste liedjie eers ná twee jaar van my reis uitgereik het – ‘Jou Ding Moet Pyn’. Daarna het ek gereeld musiek opgeneem en uitgereik. “Ek het daarna ’n hele paar liedjies uitgegee wat gewild geraak het. Dit het ook my fanbase vergroot en my baie gehelp!” Dinge het so goed gegaan dat Nemo ook sommer kort daarna sy debuutalbum, My Promosie CD, die lig laat sien het. “Ek het my eerste CD vroeg in 2019 uitgereik, want die aanvraag was daar. Verkoop “Daarna het ek weer my tweede CD, Festive Hier Buite, einde 2019 in die feestyd uitgereik en altwee was in Springbok Superspar beskikbaar. Die CD het goed daar verkoop. “Ek het toe met die geld wat ek gemaak het my eie opneemtoestelle aangekoop en nou doen ek alles self in my kamer. Nemo voeg by: “Ek maak musiek waarmee mense kan relate. “Ek hou van liedjies wat ’n positiewe storie kan uitdra na die wêreld daar buite.”