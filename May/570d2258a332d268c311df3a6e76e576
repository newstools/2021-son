’N POLISIEMAN is gearresteer nadat hy na bewering ’n man oor die naweek voor ’n drankwinkel in Polokwane doodgeskiet het. Brig. Motlafela Mojapelo, ’n polisiewoordvoerder, sê die 44-jarige man was in sy motor en het vir sy meisie gewag toe die voorval plaasgevind het. Die polisiesersant het na bewering die kar genader en op hom losgebrand. Die skieter het van die toneel gevlug, maar die 36-jarige polisieman het homself Maandag aan die polisie oorgegee. Die motief vir die moord is nog onbekend. -News24 