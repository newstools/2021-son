EEN ding van die Delft Local Football Association (LFA) wat deurskyn, is die trots en opgewondenheid oor veral sy sokkerklub Azzurro Ladies. Hulle sal in Junie hul debuut in die Safa Wes-Kaap-streek se Sasol-vroueliga maak. Die nuut gestigte klub, met Kenneth Claasen as afrigter, het die franchise van Nova Nacional gekoop en sien baie uit na die begin van die seisoen. Daarby is die Delft LFA in sy skik dat hy ook ’n span – die Mighty City Ladies – het wat in Safa Cape Town se Regional Women’s League meeding. Ebrahim Jattiem, president van die Delft LFA, sê hulle wil die driving force wees om vrouesokker te help ontwikkel en meer vroue aan te moedig om die sport te speel. “Dit is ons fokus om hard te werk om vrouesokker te ontwikkel en veel meer vroue, nie net hier in die Delft-gemeenskap nie, te laat sokker speel. “Ons wil probeer om spelers uit die northern suburbs se areas te kry om klubs te stig en die bouproses van sport met ’n notch of twee te verhef.” Jattiem is onlangs as die LFA se president gekies. Oorwinnaars Hy het oorgeneem van die vorige leier, Patrick Martin. Martin was vier jaar in die pos en het hom vanjaar nie weer vir die presidentspos beskikbaar gestel nie. Martin het egter te kenne gegee dat hy hom wel beskikbaar stel vir die pos van adjunkpresident. Hy en Akhona Luphiwana is toe as die twee adjunkpresidente verkies. Jattiem het verduidelik dat die pad vorentoe vir sy LFA is om ’n positiewe verskil te maak en om sokker onder die jeug te bevorder. Hy het gesê die vereniging wil ook die tegniese bekwaamheid van spelers ’n hupstoot gee. “Dan moet ons ook probeer om vir ons spelers ’n veilige omgewing te help skep om hulself en die sport te geniet en ’n beter leefstyl te lei.” Jattiem het bygevoeg hoewel die LFA se spanne in die streek- en provinsiale liga deelneem, gaan dit nou die vereniging se plig wees om sy klubs aan te moedig om harder te veg om Safa se playoffs vir promosie te wen. Op dié manier sal die spel bevorder word en die LFA sal in meer mededingende kompetisies verteenwoordig word. Die nuutste uitslae: First Touch Ladies­ 4, Durban Ladies 0; Coal City Wizards 5, Golden Ladies 0; UWK Ladies 3, JVW Ladies 1; University of Johannesburg 1, Ma-Indies Ladies 1; Bloemfontein Celtic 3, Thunderbirds 1; Tsunami Queens 1, Richmond United 1; Mamelodi Sundowns 4, TUT Ladies 1.