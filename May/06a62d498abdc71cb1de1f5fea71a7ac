DIE regspanne van Nafiz Modack (39) en sy medebeskuldigdes is bekommerd omdat hulle nie details kan kry oor hoekom hul kliënte vir die onderskeie oortredings aangekla word nie. Modack, ’n vermeende dikding in die Kaapse onderwêreld, en Zane Kilian (39) word verdink van moord op die top cop lt.kol. Charl Kinnear. Kinnear is op 18 September 2020 voor sy huis in Bishop Lavis doodgeskiet. Modack, Kilian, Jacques Cronjé (50), Ricardo Morgan (36) en Ashley Tabisher (38) het almal gister in die Blue Downs-streekhof verskyn op aanklagte wat insluit sameswering, poging tot moord, korrupsie, oortreding van die Wet op Elektroniese Kommunikasie en geldwassery. Pleit Morgan, wat aangekla word van geldwassery en afpersing, het vroeër borgtog van R50 000 gekry. Die ander vier doen tans aansoek om bail. Adv. Dirk Uys (SC), Modack se lawyer, het in die hof gesê hulle wag op die volledige klagstaat sodat hulle hulself kan voorberei op die bail-aansoek. “My kliënt weet nie wat die aanklagte teen hom is nie. Hoe kan hy pleit as hy nie weet wat die klagte is nie? “My kliënt is ook geregtig daarop om ’n afskrif te kry van die beëdigde verklaring wat gebruik is om ’n lasbrief te kry vir sy arrestasie.” Uys het ook gesê klagte in terme van Poca (die Wet op die Voorkoming van Georganiseerde Misdaad) is teen sy kliënt ingebring en hy wil sien of dit wettig is. Die ander beskuldigdes se regslui het ook aangedui hulle het nie genoeg inligting nie en kan nie voortgaan met hul voorbereiding vir ’n aansoek om bail nie. Die aanklaer in die saak, Greg Wolmarans, het gesê hy sal seker maak die verdediging kry teen vanmiddag  ál die inligting. Kilian is vroeër borgtog geweier. Hy het by die hooggeregshof gaan aanklop om die beslissing om te keer, maar dit is verwerp. Die hofsaak gaan Vrydag voort.