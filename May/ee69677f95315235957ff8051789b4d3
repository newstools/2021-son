DIE Verenigde Nasies se gesondheidsagentskap sê die B.1.617-variant van die corona-virus, wat die eerste keer in Oktober in Indië opgespoor is, blyk of dit makliker oorgedra kan word. Maria Van Kerkhove van die Wêreldgesondheidsorganisasie (WGO) sê daar is beskikbare inligting wat dui op verhoogde oordraagbaarheid. “Daarom klassifiseer ons dit as ’n variant van kommer op wêreldvlak,” het sy gesê. Sy het ook gewys op vroeë studies wat daarop dui dat daar ’n verminderde neutralisering is, wat beteken dat teenliggaampies in die laboratoriumstudies met ’n klein monster minder invloed op die variant het. Die WGO het egter daarop aangedring dat dit heeltemal te vroeg is om dit te interpreteer en dat dit beteken dat die variant meer weerstand kan bied teen die beskerming van die entstof. “Op grond van huidige data bly die Covid-19-entstowwe effektief om siektes en steftes te voorkom by mense wat met hierdie variant besmet is,” lui ’n verklaring. - Jacaranda Fm 