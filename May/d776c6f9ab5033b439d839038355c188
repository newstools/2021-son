DIS min dat jy ’n dief kry wat sy gesteelde buit aan die eienaar gaan terugbesorg. Maar as dit jou stokou TV-stel is wat niemand eens belangstel om te koop nie, kan dit dalk net jou gelukkige dag wees. Só was dit dan ook die geval vir ’n pensioenaris van Thembalethu in George wie se 23 jaar oue TV-stel niks vir die diewe beteken het nie. Sidinile Mxobo (70) was onlangs besig om sy gunsteling TV-program in sy Hop-huisie te kyk toe die diewe ge­wapen met messe sy plek binnegestorm het. Die mans het toe sy ou Panasonic-televisiestel uit die muur geruk en laat spat. Mxobo sê dit is die tweede keer dat sy TV-stel gesteel word ... en ook die tweede keer dat die diewe dit terugbring! Mxobo, wat alleen bly, sê: “Die TV is oud en van geen waarde vir hulle nie. “Ek sal nooit vir my ’n platskerm-TV koop nie, want niemand stel daarin belang om my ou TV-stel te koop nie. Ek het hierdie TV nou al langer as 23 jaar. “Dit het nie eens meer ’n remote nie. “Niemand stel belang in my TV nie, want dié tegnologie bestaan nie meer nie.” Mxobo sê hy probeer nie eens meer mense keer wat sy TV wil steel nie, want hy weet hulle gaan dit terugbring. “Skaars ’n dag nadat my TV-stel gesteel is, het hulle dit teruggebring en my aangeraai om vir my ’n plasma-TV te koop. “Maar ek gaan nie vir my iets koop wat hulle kan steel nie,” meen Mxobo. Sy bure sê die diefstal van TV’s het die in ding in hul buurt geword. Kinders Nomakula Silowana sê haar niggie het al twee flatscreen-TV’s só verloor. “Daarom pla my kinders my nie eens om vir ons ’n platskerm-TV te koop nie,” voeg sy by.