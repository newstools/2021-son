INDIË en Nieu-Seeland sal die Wêreldtoetskampioenskap (WTC) deel as volgende maand se eindstryd onbeslis eindig. Só sê die ICC. “Die spel se bepalings bevestig dat albei spanne as gesamentlike wenners bekroon sal word as die uitslag onbeslis of gelykop is,” het die ICC gesê. Die ICC het ook bevestig dat Dukes-balle van 18 Junie in die eindstryd in South­ampton gebruik sal word en gesê daar sal ’n reserwedag ingewerk word om vyf volle speeldae te verseker. Die reserwedag sal slegs gebruik word as verlore speeltyd nie elke dag opgemaak kan word nie. “Daar sal geen bykomende dae gespeel word as ’n uitslag nie ná vyf volle dae van die spel behaal word nie. Die wedstryd sal in so ’n scenario onbeslis eindig. – Reuters