DIE familie van Thembinkosi Thabethe, wat in ’n sekuriteitskompleks doodgesteek is, se familie is bly die verdagte, Leon Coetzee, het nie borgtog gekry nie. Thabethe word Saterdag in Mpumalanga ter ruste gelê. Coetzee, wat weens ‘n moordklag teregstaan, is Vrydag in die Pretoria-Noord-landdroshof borgtog geweier. Coetzee word daarvan beskuldig dat hy Thabethe op 26 April drie keer voor sy huis in Green Acres Estate in Montana gesteek het. Thabethe is op 1 Mei in die hospitaal oorlede. Daar is voorheen berig dat die voorval spruit uit ’n rusie oor ’n WhatsApp-boodskap wat versprei is oor Thabethe. Tydens sy borgtogverhoor het Coetzee gesê dat hy in selfverdediging opgetree het. Die staat het egter gesê dat hy bewyse het dat Coetzee agter Thabethe aan gehardloop en hom twee keer gesteek het. Hy het hom na bewering nog ’n derde keer gesteek terwyl Thabethe reeds op die grond lê. Die landdros, Thabo Ramahanelo, het Vrydag gesê Coetzee het nie bewys dat buitengewone omstandighede bestaan wat die vrylating op borgtog regverdig nie. Musi Skosana, Thabethe se neef, het gesê die familie is verlig dat Coetzee nie borgtog gekry het nie omdat hulle bang was Thabethe word begrawe terwyl Coetzee vry is.- News24 