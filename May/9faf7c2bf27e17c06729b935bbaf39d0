LADISMITH. – Vir ’n afgetrede verpleegster is rondry net ’n kopseer. Lynette Cupido is deesdae bang vir rondry, want sy kry nagmerries in die vorm van fines van Sanral. Die voormalige mediese werker het aan ons ’n fine gewys wat sy gekry het vir haar Kia – en die bewys van betaling vir die betrokke fine. Daarna het haar nagmerrie egter begin. So amper asof Sanral nou haar adres het om sommer enige fine na haar te stuur. Cupido vertel: “Aan die eerste oortreding is ek wel skuldig en ek het dus die boete betaal. “Ek het my kwitansie, maar Sanral dreig my nou dat ek nie my motor se lisensieskyf sal kan hernu nie,” vertel ’n beneukte Cupido. Hierdie was egter nie die haar enigste kopseer nie. Die posbode het haar toe mos weer kom besoek. Hierdie keer het sy glo ’n Quantum-minibustaxi in Gauteng bestuur met registrasienommer FK 95 PM GP. Dis wat die dagvaarding aandui, terwyl die registrasienommer op die foto duidelik lees: FK 85 PM GP. Oog Die ironie van hierdie tweede geval is dat Cupido glad nie ’n Quantum-minibus besit nie. “Ek maak snags nie ’n oog toe nie,” sê sy. Cupido sê dat haar Kia wel ’n GP-registrasienommer gehad het toe sy dit gekoop het, maar dat sy dit by die aankoop meer as twee jaar gelede op CBL (Ladismith se nommerplaat) geregistreer het. “Hulle reik ’n foto uit waarop die registrasienommer verskil van dié wat op hul boete aangedui word. “Wat kan ’n mens aan hulle doen?” wou sy ontsteld weet. Son het ’n navraag oor die boete-kopseer aan Sanral gestuur, maar teen druktyd was daar nog geen antwoord van die owerheid se kant af nie.