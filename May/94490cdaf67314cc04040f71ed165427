DIOGO Peral, tussentydse coach van Cape Town City FC, het sy spelers geloof vir hul positiewe reaksie teenoor die klub se nuwe tegniese span. Dít ondanks die feit dat die Citizens net ’n punt kon insamel in Woensdagaand se Premierliga-wedstryd teen Maritzburg United. Dié stryd in die Cape Town Stadium het met 0-0 gelykop geëindig. Peral se span het waardevolle ligapunte weggesmyt en gaan nou sukkel om dié seisoen onder die top-vier af te sluit. Orlando Pirates is tans in die vierde posisie en het vyf punte meer as City se 38. Die span van Soweto het ook twee wedstryde minder as die Citizens gespeel. City het ook ’n gulde geleentheid verbrou om sy buurspan Stellenbosch FC ’n guns te bewys. Maritzburg United is soos Stellenbosch in ’n hewige stryd gewikkel om die relegasiespook af te skud. Stellies beklee tans die 14de posisie en is twee punte agter Maritzburg op die punteleer, met nog twee wedstryde om te speel. “Dit sou goed gewees het om maksimum punte in die stryd teen Maritzburg in te samel. Dit sou die regte beloning gewees het vir die spelers se harde werk die laaste paar weke op die oefenveld. Die spelers handhaaf ’n positiewe reaksie sedert ek en die tegniese span ingekom het.” City verwelkom Black Leopards op 2 Junie in sy laaste tuiswedstryd en voorlaaste liga-stryd van die seisoen. Daarna reis die Kapenaars na Pretoria om die voorloper, Sundowns, aan te durf.