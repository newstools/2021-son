DIT wat baie na uitgesien het as ’n lekker aftreeplekkie waarop hulle hul swaar verdiende geldjies kan spandeer, is nou die grootste kopseer. Talle mense is moerig vir die ontwikkelaar Toprime, wat na bewering met hul geld weggeloop het. Mense wat ses jaar gelede opgewonde was oor hul eie droomplek in ’n kompleks met ’n swembad, klubhuis en wasgoedkamer, sit nou in sak en as. Sommige sit nou sonder ’n sent op hul naam. Die betrokke kompleks, Royal Palms, is in die Paarl geleë. Toprime het die firma Shefford Trade aangestel as kontrakteur om die bouwerk te behartig. Shefford Trade, wat as Pleasant Homes handel dryf, is ook aangestel as die eiendomsagent om hierdie woonstelle te verkoop. Fatima Abrahams vertel sy het in 2015 van die nuwe ontwikkeling gehoor wat gebou gaan word. Sy het toe haar provident fund gebruik om twee eenhede te koop. Volgens Abrahams moes hulle kontant betaal vir eenhede wat omtrent R150 000 per eenheid was. Die geld moes aan Joubert Prokureurs betaal word. Ná talle gesprekke oor hoe die ontwikkeling vorder, het hulle in 2019 begin snuf in die neus kry omdat hulle al in 2016 veronderstel was om in te trek. Teen 2019 was die een­hede nog nie klaar nie en talle verskonings is rondgegooi oor hoekom dit nie klaar is nie. In 2019 is kopers ingelig die ontwikkeling is stopgesit. Abrahams sê sy is briesend en kon al lankal ’n ander plek gehad het. Behalwe die hope geld wat sy verloor het, het Abrahams intussen ook haar werk verloor. Sandra Rossier, wat ook haar aftreegeld gebruik het om vir haar ’n plekkie te koop, sê sy het al te veel trane gestort. Rossier is een van die kopers wat die swaarste kry onder die lot. Sy is op die rand van dakloos wees en weet nie meer watter kant toe nie. “Hoe moet ek eet en lewe as ek dakloos is?” Rossier het haar swaar verdiende aftreegeld waarvoor sy 25 jaar lank gewerk het, gebruik sodat sy in die Paarl kon aftree. Rossier meen hulle het haar lewe vernietig en haar ’n groot terugslag gegee. “Ek het staatgemaak op die plekkie.” Die kopers het almal ’n koopbrief (deed of sale) gekry. Tot op hede soek die kopers antwoorde oor waar hul geld is. En intussen sê Shefford Trade­ hy het die afgelope vier jaar telkens probeer om vir ’n redelike oplossing met Toprime se eienaars te onderhandel, maar met geen sukses nie. Hy voeg by ál Toprime se kopers is deurentyd op hoogte gehou. Toprime het teen druktyd nog nie op navrae gereageer nie. Hy is meer as ’n week gelede al om kommentaar genader en hoewel beloftes gemaak is om kommentaar te gee, het hy ook nie dié promise nagekom nie.