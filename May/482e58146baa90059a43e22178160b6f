SUID-AFRIKA se IBO-tussengewigkampioen, Kevin Lerena, het onthul dat hy uiteindelik ’n swaargewig wil word. In ’n onderhoud met Brian Mitchell sê hy dis sy uiteindelike doelwit, maar hy wil eers met die beste tussengewigte in die wêreld afreken voordat hy die skuif maak. Lerena se afrigter, Peter Smith, sê legendes soos Evander Holyfield en vele ander was almal tussengewigte voordat hulle na die swaargewigafdeling opgeskuif het. Volgens hom het hulle besluit om nie aan die bridger-afdeling deel te neem nie en Lerena eerder onder die tussengewigte te hou. “Daar is groter name in dié afdeling en dus is sy keuse van teenstanders ook veel wyer. Die hype daar is ook veel groter as in die bridger-afdeling,” sê hy. Lerena bevind hom egter op 17 Julie in België in die leeukuil wanneer hy met sy gevaarlikste teenstander nóg, Ryad Merhy, kragte meet. Uitklophou Hulle boks dan om die IBO en WBA se tussengewigtitel te verenig. Hoewel Merhy ’n vernietig­ende uitklophou het en wêreldwyd respek afdwing, glo Lerena dat die Belg dié keer tweede gaan kom. “Ek gaan hom só hard slaan dat hy op sy rug beland – selfs in sy eie agterplaas. “Ja, natuurlik respekteer ons hom. Hy is ’n fantastiese kampioen. Maar as ek die wêreld se beste wil word, sal ek die bestes moet klop,” sê Lerena. Lerena sê ook hy weet baie mense onderskat hom steeds en daarom het hy baie om te bewys.