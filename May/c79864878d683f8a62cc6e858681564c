MET Amerikaanse kolleges wat Suid-Afrika se jong sterre touwys maak, voorsien hy ’n blink toekoms vir baseball in die land, sê Kevin Johnson, die Protea-afrigter. Johnson, wat tussen 1995 en 2003 in sowat 50 wedstryde vir Suid-Afrika gespeel het, sê daar moet in die land se jong spelers belê word. “Meer en meer jong Suid-Afrikaners wyk uit na Amerikaanse kolleges om hul spel na ’n hoër vlak te neem. “Die standaard van dié kolleges is van só ’n hoë gehalte dat dit beslis ’n massiewe hupstoot vir ons toekomstige nasionale spelers sal wees. “Ons jongelinge ver­beter heelwat vinniger in Amerika as wat die geval by die huis sou wees. “Dit is dus ’n groot bonus vir ons toekoms dat hulle deur een van die wêreld se beste baseball-fabrieke geskoei word.” Johnson, wat ook die amptelike afrigter van SA se o. 15-span is, sê dis moeilik om vandag se jongelinge teen dié van 10 tot 15 jaar ge­lede te vergelyk. “Vandag word ons o. 15’s elke tweede jaar aan internasionale toernooie blootgestel, terwyl daar destyds nie sulke luukses was nie.” Gevra hoe hy vandag se nasionale senior span met dié van sy era ver­gelyk, het Johnson gesê vandag se spanne het meer afrigtingshulpbronne, terwyl sy era se spelers meer guts gehad het. “In my era het ons meer spelers gehad wat oorsee kon speel as wat vandag die geval is. “Ons het egter nie die geleenthede gehad wat vandag se jonges het nie. “Omdat ons van twee verskillende eras praat, is dit nie moontlik om te sê of die nasionale span van my era vandag s’n sou klop nie,” sê hy.