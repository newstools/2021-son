CITRUSDAL. – Van Samaritaan tot held. Die gemeenskap is in rou oor die ontydige dood van Dinah “Hokkies” Willemse (69). Willemse se lewe is op 23 Mei kortgeknip nadat ’n vermeende dronkgat haar doodgery het terwyl gestap het. Sy het waarskynlik die lewe gered van haar swanger vriendin wat langs haar geloop het toe die kar op hulle afpyl. Haar dogter Jessica Gouws sê haar ma het haar vriendin net betyds voor die aankomende motor weggeruk. Willemse se 33-jarige vriend, wat haar as “Nurse” aangespreek het omdat sy ’n verpleegster was, sê: “Die kar het vinnig van voor af gereverse. Ek het uit die pad gespring. Die kar se agterwiel het oor Nurse gery en toe ook die voorwiel. Sy is ’n ent saamgesleep en het binne twee minute­ gesterf. Die driver het uitgeklim en probeer weghardloop, maar toe keer ek hom. “My meisie was baie geskok en ek was bekommerd oor haar toestand omdat sy swanger is.” Dit het intussen aan die lig gekom dat die man nie ’n rybewys het nie en dat hy na bewering voorheen ook iemand doodgery het. Gouws sê die eienaar van die kar het van ’n sokkerwedstryd af gekom. Inwoners is baie ontevrede oor wat Sondae by die sportveld aangaan. Drank Mense van die Oos-Kaap wat die dorp inkom en dié wat op sitrusplase werk, hou glo jolyt daar en drank word onwettig verkoop. ’n Man is ook al buite die sportveld doodgesteek. Ontstoke inwoners het intussen die hek by die sokkerveld gaan vassweis maar daar is min hoop of dit gaan baat. Die slotte is al voorheen afgebreek. Kapt. FC van Wyk, polisiewoordvoerder, bevestig die voorval. Hy sê die Citrusdal-polisie ondersoek sake van straf­bare manslag en dronkbestuur. “Die 37-jarige beskuldigde het op 25 Mei in die hof verskyn en hy is op borgtog van R1 000 vrygelaat.” Die saak is tot 7 September uitgestel.