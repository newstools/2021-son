DIE "slagoffer" van 'n kamstige ontvoering en kaping is gearresteer nadat gevind is dat sy oor die voorval gelieg het. Die 28-jarige vrou staan nou tereg op klagte van meineed, regsverydeling en bedrog. Sy het die "ontvoering"  en "kaping" Woensdag by die Protea Glen-polisiestasie in Soweto aangemeld. In haar verklaring het sy gesê sy is deur onbekende mans in Mohlakeng in Randfontein gekaap. Volgens haar het hulle haar in die boot gegooi en deur die nag met haar rondgery. ’n Span senior speurders, lede van die misdaadintelligensie en ander polisie-eenhede het vinnig op die saak gespring. Hulle het egter vinnig teenstrydighede in haar verklaring opgetel. Kapt. Mavela Masondo, ’n polisiewoordvoerder, sê daar is  later bevind die vrou is nooit gekaap en ontvoer nie. - News24