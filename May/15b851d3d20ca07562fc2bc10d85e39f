DIE vonnisverrigtinge van ’n vrou van Dysselsdorp wat aan babamoord skuldig bevind is, is Vrydag weer in die Oudtshoorn-streekhof uitgestel toe ’n derde regsverteenwoordiger haar van die saak onttrek het en sy weer om regshulp aansoek gedoen het. Haroldene Korkee (42) het op 15 Oktober 2019 op ’n toilet gekraam en geweier om van die pot af te klim toe vroue haar wou help. Sy ontken dat hulle wou help. Luidens mediese verslae het die kind nie verdrink nie, hy het versmoor weens die plasenta om sy nek. Foto’s toon dat die kind ten volle ontwikkel het. Korkee het onskuldig gepleit. Red Hyron Goulding, staatsaanklaer, sê dat die vrou doelbewus opgetree het. Ntsoki Moni, streeklanddros, het bevind dat Korkee die doel gehad het om die kind dood te maak. “Die beskuldigde het nie ’n poging aangewend om ’n lewe te red nie en het alle voornemens gehad om die baba te vermoor,” het die landdros gesê. Korkee het een vorige veroordeling toe sy in Augustus 1999 skuldig bevind is aan poging tot moord en ’n opgeskorte vonnis van vyf jaar ingevolge die Strafproseswet, asook twee jaar korrektiewe toesig opgelê is. Die hof het ná haar skuldigbevinding gelas dat Korkee­ aangehou word.Sy was vroeër op borgtog. Die hof het die saak Vrydag vir slotbetoë en vonnis tot 7 Junie uitgestel.