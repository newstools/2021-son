TWEE skelms wat ’n man helderoordag in ’n straat van sy selfoon beroof het, is Maandag in die Oudtshoorn-streekhof aan roof met verswarende omstandighede skuldig bevind. Vonnisoplegging is tot 14 Junie uitgestel. Gershwin Lucas (26) en Damian Ewerts (24), van Royal Heights in Calitzdorp, het Ray-Jay Julander op 30 Junie 2020 met iets soos ’n vuurwapen gedreig en van sy selfoon beroof. Volgens Julander het Lucas hom met die vuurwapen gedreig en dit toe vir Ewerts gegee om vas te hou waarna hy die selfoon gevat het. Alibi Toe Ewerts hom vra watter nommer skoen hy dra, het hy die hasepad gekies en onmiddellik die saak by die polisie gaan aanmeld. Die selfoon het aan sy oupa behoort en hy het dit nooit teruggekry nie. Lucas het die rooftog ontken en getuig dat hy ’n alibi het. Volgens hom was hy by die huis waar hy en sy meisie televisie gekyk het. Streeklanddros Sylvia Mandla het dié getuienis verwerp. Ewerts het ook onskuldig gepleit, maar nie getuig nie. Die staat en die verdediging wyk van die voorgeskrewe 15-jaar-vonnis af, want die klaer het geen beserings opgedoen nie. Die klaer het albei beskuldigdes geken en saam met Ewerts skoolgegaan. Die hof het bevind die twee het ’n gemeenskaplike doel gehad om te roof.