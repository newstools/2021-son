KATRISHA Strydom wil haar tweede termyn gebruik om die ontwikkeling van vrouekrieket in die Suid-Kaap volhoubaar te maak. Strydom is vir ’n tweede termyn in die pos as voorsitter van die Suidwestelike Distrikte se Vrouekrieketvereniging herkies. Sy wil nou nie net krieket dien nie, maar ook sport in die algemeen. Terwyl haar eerste termyn grootliks deur die Covid-19-pandemie beïnvloed was, kyk sy entoesiasties vorentoe na die volgende twee jaar. Sy wil haar veral toespits op die o. 16-ontwikkelings-program wat straks begin. Dié boorling van Oudtshoorn sê: “ Ek sien baie uit na die o. 16-pyplyn-program. Dit wys positiewe vooruitgang in vrouekrieket wat grootliks sal bydra tot die volhoubaarheid van die sport. “Ek sien geweldig daarna uit om in die nabye toekoms jong talent te sien wat deur die program opgang maak en op ’n hoër vlak gaan begin kompeteer. “Dit gaan ons spelers van jongs af voorberei om beter kompeterende krieket te kan speel.” Voorsitter: Katrisha Strydom; ondervoorsitter: Debbie le Roux; bestuurslede: Elize Arendse, Haroline Rhodes en Megan Flagg.