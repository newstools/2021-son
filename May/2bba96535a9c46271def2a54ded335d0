DIE verhoor van ses Rose Valley-mans in Oudtshoorn wat tereg staan op ’n klag van poging tot moord, is in die streekhof ná die getuienis van drie van die beskuldigdes vir voortsetting tot 9 Junie uitgestel. Robert Plaatjies (36), Per­cival Lucas (26), Dawid Claassen (38), Elzane Plaatjies (33), Ronaldo Dreyer (25) en Justin Visagie (28) word daarvan aangekla dat hulle die 27-jarige Tylor Britz op 17 Desember 2019 met kapmesse aangeval het. Britz het getuig hy het vir sy lewe gesoebat toe Robert vir Lucas en Dreyer aangesê het om hom dood te maak. Sy maag is toe met ’n panga oopgekap. Die hof het Vrydag die getuienis van Robert , Lucas en Claassen aangehoor. Koffie Hulle het ál drie ontken dat hulle Britz aangeval het. Robert het getuig dat hy die betrokke dag op ’n muurtjie gesit en koffie drink het toe hy ’n geskree en geraas gehoor het en ook gaan kyk het wat aangaan. Hy voer aan hy ken sy medebeskuldigdes maar net van sien en ontken die getuienis van ’n vrou en kind dat hulle gehoor het hy gee opdrag dat Britz doodgemaak moet word. Hy ontken ook hy’t ’n skerp voorwerp by hom gehad. Volgens Lucas het Britz hom geklap en met ’n skêr probeer steek. Claassen het getuig hy was nie eens op die toneel nie. Stelling Hy weet glo ook nie waarvoor hy gearresteer is nie. Op ’n stelling van Nadia Arnolds, die staatsaanklaer, dat ’n kind gesien het hoe hy die klaer met ’n skerp voorwerp jaag, was sy antwoord dat dit min is waarvan hy weet. “Ek het getuies wat kan getuig dat ek heeldag by die huis was,” het Claassen getuig. Robert, Lucas, Elzane en Visagie bly in aanhouding.