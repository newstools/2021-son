ASHTON. – Plakkerskampbewoners is vir die vale besig om vir die naderende reënstorms voor te berei. Mense voorspel ’n yskoue winter wat volgens hulle ysiger as in vorige jare sal wees. Die reën het gister kliphard al in die Langeberg-streek begin val. Kort ná dié harde bui het daar ’n pragtige reënboog oor die vallei uitgesteek. Ashton se plakkerskampbewoners vrees dat hul sinkhuise sal verspoel. Van die mense het aan Songesê dat die son nog so helder oor hul settlement geskyn het. En toe ewe skielik het dit pikdonker en bewolk geword. Toe het die reën skielik uitgesak, maar dit het nie lank geduur nie. Izak van Reenen, ’n in­woner, sê dat hy hom reeds vir die komende winter reggemaak het. “Aikôna, die winter gaan beslis nie met jou kom speel nie. Hy gaan ons letterlik kom seermaak,” het Van Reenen ernstig gesê. Volgens hom het hy reeds sy sinkhuis versterk en genoeg­ hout bymekaar gemaak­ om hom en sy gesin deur die winter warm te hou. Net ’n klipgooi van Van Reenen woon Samuel Grootboom. Oorleef Grootboom sê hy is glad nie met die weer gepla nie. “Ek het al 70 winters oorleef. Waaroor moet ek dan nou worry?” het Grootboom laggend gevra. Volgens die inwoners verwag hulle die ergste, maar hulle vertrou op die Man van Bo dat Hy hulle sal beskerm. Die vallei se rampbestuur het ook alles in plek. Sou die ergste gebeur, is hulle gereed daarvoor.