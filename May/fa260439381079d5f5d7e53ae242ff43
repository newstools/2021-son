“ONS is baie teleurgesteld.” So voel twee Walking Bus- lede wat hulle verlede jaar by die Northpine Tegniese Skool aangesluit het. Hul teleurstelling spruit daaruit dat daar nie fondse beskikbaar is om hulle te betaal vir die werk wat hulle doen nie. Desiree Adams en Suretta Swartz het hul ontsteltenis met Son gedeel. Hulle sê vir hulle gaan dit meer oor die kinders en nie die stipend nie, maar daar is beloftes gemaak en dit is nie nagekom nie. Hulle twee en nóg vier vroue het hulle laas November by die skool aangesluit. Hulle het die verduideliking gekry dat hulle vir drie maande moet volunteer en ná die drie maande sal daar ’n stipend aan hulle betaal word. Maar dit is nie wat gebeur het nie. Adams sê hulle het amptelik in November 2020 begin volunteer totdat die skool vir die Desember-vakansie gesluit het. Toe die skool weer op 15 Februarie open, het hulle weer begin werk. “Ons het nie kontrakte geteken nie omdat die persoon wat veronderstel was om dit te doen, dit nooit deurgestuur het nie. Hy’t siek geraak het en kon toe nie die kontrakte bring of stuur nie. “Ons voel dat daar dan iemand anders in sy plek aangestel moes gewees het om dit uit te sorteer,” sê Swartz. Sy vertel hulle het voortgegaan om te volunteer en het in ’n latere stadium uitgevind daar is nie geld beskikbaar om hulle te betaal nie. “Ons moes in Maart betaal word nadat ons vir drie maande gevolunteer het, maar dit het nie gerealiseer nie,” verduidelik sy. Adams sê hulle is teleurgesteld omdat hulle bande met die leerders gesmee het. “Hulle sê altyd vir ons ons moet nie gaan nie en ons wil voortgaan met die werk. “Dit was ’n groot set-back vir ons om te hoor dat daar nie geld is nie,” sê sy. Greg Wagner, woordvoerder vir die uitvoerende burgemeester, Dan Plato, sê die volunteers is op die Stad Kaapstad se databasis en word as vrywilligers vir die Walking Bus-projek erken. Begroting “Weens Covid-19-verbintenisse is geen toelaes beskikbaar vir die res van die finansiële jaar nie. “Baie deelnemers aan die Walking Bus bly vrywillig soos sedert 2015.” Wagner sê gewoonlik word kontrakte verskaf wat voorsiening maak vir toelaag-betalings as lede drie maande lank vrywillig gewerk het. Dit hang egter af van die beskikbare begroting en of daar vooraf reëlings met die skoolhoof getref is. Hy sê die Walking Bus-projek was nog altyd ’n vrywilligersprogram. “Daar is geen ‘werk’ vir enige persoon in hierdie program nie. “Dit is belangrik om daarop te let dat die Walking Bus-inisiatief sedert 2015 op ’n vrywillige basis bestaan. “Die Walking Bus is nie ’n EPWP-program nie, maar dis op dieselfde beginsels gebaseer,” sê Wagner.