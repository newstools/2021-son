ONS was nooit gereed om tatta te sê aan SA se grootste musiekhandelaar nie, maar ná 29 jaar is hy weens die pandemie aan die einde van sy storie. Musica het aan die begin van die jaar aangekondig hy het finansiële probleme wat hom noop om einde Februarie 19 winkels te sluit. Daar is toe voorspel die oorblywende 59 winkels sal teen die einde van Mei sluit. Musica het Woensdag op Facebook aangekondig die einde het amptelik aangebreek. “Ons het ons winkels amptelik gesluit,” lui die inskrywing. Die SA musiek- en vermaaklikheidshandelsmerk is sedert 1992 deel van die Clicks-groep. Hulle het gesê die sluiting sal nie werks­verlies veroorsaak nie. Oud-Musica-werkers sal na Clicks oorgeplaas word. “Die bestuur is daartoe verbind om die oorblywende personeel in die groep te akkommodeer waar dit operasioneel uitvoerbaar is,” het Clicks sy versekering gegee. Generasie Terwyl sommige mense teleurgesteld is dat Musica nie ’n digitale afsetpunt geword het nie, betreur ander die feit dat die era van CD’s en DVD’s tot ’n einde gekom het Die volgende generasie sal nie die opwinding verstaan om ’n CD-kopie van hul gunsteling-album te kry nie. ’n Aantal Musica fans het hul gedagtes gedeel: “Jy was deel van ons lewe. Jy was die go-to-winkel vir die siel. Ons gaan jou só baie mis, Musica. Dankie vir goeie diens deur die jare en vir elke album wat spesiaal was wat ek by jou gekoop het.” – Arno Schenck “Om destyds musiek te koop, was een van die coolste ervarings ooit! Ek sal dit mis om Saterdag uit te gaan net om myself te bederf met musiek-CD’s.” – Alfie Moriski “Die era van die digitale mark het Musica doodgemaak! Ek sal dit baie mis om sy winkels te besoek.” – @karabogiftsambo.