POLICE het Saterdag opgestaan en Home Defenders met 9-0 verniel om te wys dat verlede week se nederlaag teen Professional Tigers maar net ’n klein terugslag was. Ocean Stars is egter steeds die enigste onoorwonne sokkerspan in afdeling A van Safa Overberg se Derde Liga. Maar die dag het behoort aan Masixole Bavuma, wat twee hat-tricks vir Police aangeteken het. Tembani Mini, afrigter van die Bobbies, sê hy en sy spelers sal egter hul voete op die grond hou en Saterdag se stryd teen Seven Aces met groot nederigheid benader. Police is steeds die voorloper in groep A met 24 punte ná 9 wedstryde. Ocean­ Stars is in die tweede plek met 21 punte. Stars het egter twee kragmetings minder gespeel. Die bepalings is: Kleinmond Turf: 13:00: Police t Seven Aces; Caledon-sportterrein: 15:00: Standards t Zama Zama; Stanford-sportterrein: Young Tigers t Home Defenders; Gansbaai: Gansbay Rovers t Professional Tigers; Masakhane-sportterrein: 13:00: Solyx United t Real Attackers; 15:00: Early Birds t Young Killers; Mount Pleasant: 13:00: Salim United t Bumpers XI; 15:00: Mount Pleasant City t I&J Express. Uitslae: Ocean Stars 2, Standards 0; Home Defender 0, Police 9; Zama Zama 7, Gansbay Rovers 1; Professional Tigers 3, Young Tigers 1.