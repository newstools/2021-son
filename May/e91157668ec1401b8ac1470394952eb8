WOLSELEY. – Die dooies kan nie eens in vrede rus nie. Só voel die gemeenskap hier van Happy Valley omdat plakkers besig is om hokkies by die ou begraafplaas op te rig. Sophia Stonga-Samela, wie se familie by die begraafplaas begrawe is, is ontsteld en voel dis onaanvaarbaar. Stonga-Samela sê: “Vyf van my familielede is daar begrawe. My oupa, ouma, tante en haar dogter, asook my niggie lê daar. “Die dooies kan nie eens in vrede rus nie. Hulle bou sommer die hokkies bo-op die ou grafte. “Hulle kan duidelik sien daar is grafte, maar hulle het geen respek nie. Dit is baie ontstellend wat daar gebeur. “Die gebied is baie bebos en hulle kap die bosse af en rig dan die hokke op. “Ons weet nie waarvandaan dié mense kom nie. Hulle het geen respek vir die dooies nie.” Blomme Volgens Jacob Zalie, ’n plaaslike gemeenskapsleier, is hulle baie geskok oor wat tans by dié ou begraafplaas gebeur. Hy hoop dit kan gekeer word voordat die mense daar nóg hokke bou. Zalie sê: “Van die oudste inwoners van Happy Valley is daar begrawe. Baie van die families gaan nog vir spesiale geleenthede om blomme op hul geliefdes se grafte te sit. “Die afgelope Moedersdag het ek baie klagtes ontvang. “Inwoners kla dat hulle nie blomme op hul families of ouers se grafte kan gaan sit nie. “Daar is nou hokkies bo-op die grafte gebou. “Dit is meestal buitelanders wat daar hokke opslaan. Hulle trap eenvoudig die grafte plat of haal die grafstene af en slaan bo-oor dit ’n hok op. “Ons as gemeenskapsleiers, cops, metro-polisie en raadslede het Dinsdag die begraafplaas besoek. “Dit is skokkend wat tans daar gebeur. Hulle voel niks vir die gemeenskap nie en dit kan ’n groot probleem vir die inwoners van Happy Valley word. “Die inwoners is ongelukkig dat hul geliefdes se grafte so sleg behandel word.” Volgens David Nasson, die munisipale bestuurder van Witzenberg-munisipaliteit, is hulle ten volle bewus van die probleem en hulle gee daaraan aandag. Nasson sê: “Die voorval het onder ons aandag gekom toe daar reeds onwettige hokkies opgerig was. Geen nuwe hokke word tans opgerig nie. “Ons wetstoepassers het ’n vergadering met die gemeenskapskomitee gehou en die mense is bereid om na ’n ander area te verskuif. “Daarna sal ons die begraafplaas beveilig.”