PATRICK Weels, coach van Matroosfontein, is in die sewende hemel nadat sy sokkerspan die gedugte Ocean View in ’n sewedoel-riller met 5-2 ore aangesit het. Dié Derdeliga-wedstryd van Safa Cape Town is in Ocean View gespeel. Die besoekers van Nor-therns LFA het vroeg die voortou geneem om Ocean View onder groot druk te plaas. Twee doele voor die rustyd het Matroosfontein met 2-0 laat voorloop. Ocean View het ná die rustyd sterk teruggeveg en is beloon met doele deur Keenan Brandt en Dante Lamb. Dit het sake weer met 2-2 gelykop gebring. Weels het toe hard met sy spelers gepraat en Matroosfontein het weer die versneller plat gedruk. “Ons het behoorlik aangeval en hulle op die agtervoet geplaas. Ons het geweet ons kon die oorhand kry en met die maksimum punte wegstap,” het Weels gesê. Die doele vir Matroosfontein is deur Marshall Jansen (2), Curtley Poole (penalty), Le-em Merino en Lorenzo Jaap aangeteken. “Die sege beteken ons is nou ná ses wedstryde bo-aan die punteleer in groep A. “Ons het 14 ligapunte en is 4 punte voor ons naaste teenstander, Ocean View FC. “Ons kom nou Vrydag op Solo Street in Retreat teen Greenwood te staan in ons laaste wedstryd in die eerste ronde. “Ons wil seker maak dat ons goed eindig en ook drie punte uit die wedstryd kry. Ons het nog dieselfde spelers van verlede seisoen en dit help ons nou baie,” het die coach bygevoeg. “Ek is bly vir die spelers wat nou hulself op die sokkerveld uitleef. Ons wil graag die gloriedae van Matroosfontein laat herleef. “Destyds het spelers soos John Johnson (goalie), Freddy Arendse, Nicky Joshua, Philip Saul, Ashley Barnes en André Daniels almal met briljante ver­tonings ‘Die Dorp’ se naam hoog gehou. Ons wil dit probeer nadoen.” Weels het gesê hy sal oor die volgende paar weke meer aandag aan die spelers se konsentrasie moet begin gee. Hy wil ook die verdediging meer opknap. Intussen het Trinitarians FC die boonste plek in groep B ingeneem ná twee oorwinnings die naweek. Trinies het 13 ligapunte ná ses wedstryde. Hanover Park FC is tans tweede met 10 punte ná vyf kragmetings.