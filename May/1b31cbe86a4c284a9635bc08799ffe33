TWEE Gautengse skole is gesluit nadat verskeie leerders Covid-19 opgedoen het. "Ons kan bevestig dat 'n besluit geneem is, in raadpleging met die departement van gesondheid, distrikdirekteurs en die Gautengse onderwysdepartement (GDE), om akademiese aktiwiteite by die Hoërskool Krugersdorp en St. John's College op te skort om die ontdekking van verskeie Covid-19-gevalle in die onderskeie skole te bestuur," sê Steve Mabona, woordvoerder van die GDE. Mabona sê 11 gevalle is in Hoërskool Krugersdorp en ses gevalle by St. John's College is aangeteken. "Die gevalle is onmiddellik versoek om in self-isolasie te gaan. Die tydelike sluiting van die skole sal vanaf Woensdag tot Maandag wees," sê Mabona.