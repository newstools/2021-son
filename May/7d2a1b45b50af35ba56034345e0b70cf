DIE lied sê “Hy maak ’n weg”. Maar Tamar Snyman (16) kon net nie die uitweg sien nie. Dié lied het Woensdagaand by haar gedenkdiens gespeel. ’n
 Dag voordat Tamar haar lewe beëindig het, het sy nog aan haar 
boyfriend, Thursten Samuels (15), gesê dat sy nie meer voel om te lewe 
nie. Die gevoel was so sterk sy kon dit nie beskryf nie, sê hy. Tydens haar gedenkdiens het dit Samuels soos ’n vuishou in die maag 
getref dat sy eerste liefde nie meer daar is nie. Hy vertel toe sy laas Maandag sê sy wil nie meer lewe nie, wou hy net weet hoe hy haar kon help. ’n Huilende Samuels vertel: “Ek wou nie hê enige iets moes met haar gebeur nie. “Ek wou net weet wat fout is. Sy’t gesê sy kan dit nie beskryf nie. “Ek het haar gesê sy moenie sulke goed praat nie. “Die
 volgende dag by die skool wou ek weer weet wat fout is en sy het gesê 
ek moet als los. Sy’s daar weg en dis die laaste dat ek haar lewend 
gesien het.” Tamar se vriendin Camilla-Leigh Sebastian (15) het ook ontroosbaar gehuil. Sebastian sê sy sal nooit haar beste vriendin vergeet nie. Grappe Haar vriendelike persoonlikheid en mooie glimlag sal haar altyd bybly. Volgens Sebastian is die twee al die afgelope nege jaar vriende. “Ek het haar in gr. 2 ontmoet. Sy was die een wat altyd grappe gemaak het. “Jy sou sommer saam met haar lag al weet jy nie wat die grap is nie,” onthou sy. Tamar word Vrydag ter ruste gelê.