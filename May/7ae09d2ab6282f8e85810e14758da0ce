DIE Junior Springbokke gaan in Junie vir die eerste keer sedert 2019 weer in aksie wees. Die Baba-Bokke gaan in ’n reeks oor vier rondes in die Markotter-stadion in Stellenbosch teen Argentinië, Georgië en Uruguay te staan kom. Georgië se deelname versterk verder die bande tussen dié land en SA Rugby. Die besoekers se seniorspan is ook in daardie stadium in Suid-Afrika om voor te berei vir twee toetse teen die Springbokke. Die Junior Springbokke begin hul veldtog teen Uruguay op Vrydag 18 Junie, en sal dan op 23 Junie met Argentinië koppe stamp voordat hulle op Maandag 28 Junie teen Georgië te staan ??kom. Die Baba-Bokke se hoof­afrigter, Bafana Nhleko, sal sy span kies uit die groep spelers wat sedert vroeg April hard aan die werk is by die SA Rugbyakademie in die Eikestad. Dit is goeie nuus dat ons in sulke moeilike tye internasionale wedstryde kan kry en ons is dankbaar vir almal wat dit moontlik gemaak het,” sê Nhleko. “Ek is bly vir die seuns dat hulle hierdie geleentheid het en dit is ’n beloning vir hul harde werk. Hulle weet hoe gelukkig hulle is om die kans te kry, want verlede jaar het ’n baie talentvolle groep o. 20-spelers internasionale rugby misgeloop. Presteer Die o. 20-program is ’n belangrike stap in spelers loopbaanplanne wêreldwyd. Ons het die verantwoordelikheid om die spelers vir die toekoms te ontwikkel en die spelers en afrigters verstaan ??die verwagting om te presteer. “Argentinië en Georgië het die laaste paar jaar taai teenstanders geword en ons verwag dieselfde toets vanuit die vaste fasette, fisieke en vaardigheidsperspektief. Ons sien uit na die voorreg om weer op die veld te wees,” voeg Nhleko by. Internasionale Reeks-wedstryde vir o. 20’s: Vrydag 18 Junie 13:00 – Georgië t Argentinië 15:00 – Junior Springbokke t Uruguay Woensdag 23 Junie 13:00 – Uruguay t Georgië 15:00 – Junior Springbokke t Argentinië Maandag 28 Junie 13:00 – Junior Springbokke t Georgië 15:00 – Uruguay t Argentinië Saterdag 3 Julie 11:00 – Span 3 t Span 4 13:00 – Span 1 t Span 2