PANYAZA Lesufi, die Gautengse LUR vir onderwys, het Vrydag gelas dat ’n geregtelike ondersoek na die sake van die Laerskool Theresapark gedoen word. Dit volg nadat ouers Donderdag die skoolhoof, Dorothy Mabaso, gekonfronteer en haar met stoel en al uit haar kantoor gedra het. Volgens ouers boelie sy die onderwysers en sy wanbestuur die skool se geld. Lesufi sê Mabaso het tydens die rusie uit die stoel geval en seergekry. Die hoof is toe vir sewe dae van die werk afgeboek. Ná ’n skoolbestuursvergadering Vrydag het Lesufi gesê: “Ons sal gesamentlik met die skoolhoof kommunikeer voordat sy van verlof terugkom om vas te stel wat vir haar én die skool tot voordeel sal strek.” Op die vergadering het almal saamgestem dat ’n geregtelike ondersoek na die skool se geldsake ingestel moet word. “Ons stel ook ’n onafhanklike firma om na al die bewerings van boelies, bedankings en alles wat by hierdie skool gebeur het te ondersoek.” Die LUR sê hy hoop die verslae sal binne twee maande afgehandel wees. Mogomotsi Tlhoaele, die voorsitter van die skoolbeheerliggaam (SBL), sê daar was Saterdag ’n ouervergadering. Tlhoaele sê: “Ons is bly dat die LUR daartoe verbind is om hier te wees vir die ouervergadering om al die belanghebbendes toe te spreek.” Tlhoaele het gesê die SBL het ook by die distriks- en provinsiale kantoor oor die bestuur van die skool gekla, maar sonder enige geluk. Sorry Lesufi het Vrydagmiddag Mabaso besoek het en haar om verskoning gevra. Tlhoaele het ook om verskoning gevra vir die toneel wat die meeste mense in die sosiale media en ander platforms gesien het. – News24 