DIE Stormers het Saterdag weereens ’n gulde geleentheid weggesmyt om met ’n broodnodige oorwinning in die Rainbow Cup uit die stryd te tree. Die Bulls was Saterdag net-net met 20-16 baas nadat hulle met die rustyd met 14-10 voor was. Die Stormers het soos verwag in die vaste skrums oorheers, maar die Bulls het die Stormers telkemale in die lynstane onder druk geplaas en daarin geslaag om die tuisspan in dié aspek van die spel te ontwrig. Wat sake verder in die lynstane bemoeilik het, was toe die Kapenaars hul Bok-slot Marvin Orie weens harsingskudding verloor het. Hy is deur die flank Ernst van Rhyn vervang. Net voor die rustyd het John Dobson (afrigter) se span nog ’n groot terugslag beleef toe hy sy kaptein, Steven Kitshoff, weens ’n geelkaart verloor het. Dit het die Stormers duur te staan gekom. Die Bulls het ná die toeter verwoed aangeval. Hulle het die bal geduldig deur die fases gedra. Die besoekers het die situasie uitgebuit en is vir hul moeite beloon. Die regtervleuel Madosh Tambwe het sy tweede drie gaan score ná ’n goed geplaaste dwarskop van die ervare losskakel Morné Steyn. Tambwe se eerste drie het in die 17de minuut van omgekeerde besit gekom nadat die Stormers se skrumskakel Godlen Masimla ’n vinnige tikskoppie gevat het. Die Stormers het ongelukkig die bal verloor. Die Bulls het die bal puik hanteer met Tambwe wat uitstekend gaan afrond het. Steyn het die ekstras bygevoeg om sy span vroeg in die game met 7-0 te laat voorloop. Die Stormers het in die 24ste minuut sake gelykop gemaak nadat die agtsteman Evan Roos met ’n kraglopie oorgedryf het vir sy eerste drie in ’n Stormers-trui. Die losskakel Abner van Reenen het verdoel en ook met ’n strafdoel geslaag. In die tweede helfte het die Stormers met ’n geweldige aanslag gekom, maar die Bulls se verdediging was deurgaans rotsvas. Nog ’n strafdoel van Steyn het die telling na 17-10 gerek. Van Reenen het twee strafdoele in die tweede helfte deur die pale gejaag met Steyn se plaasvervanger, Chris Smith, wat ook in die kol was met ’n langafstand-poging. Dit het die telling 20-16 in die Bulls se guns gemaak. Die Bulls het laat in die game ’n terugslag van sy eie beleef toe Duane Vermeulen, die Bulls-kaptein, se plaasvervanger, Nizaam Carr, met ’n geelkaart vir ’n hoogvat van die veld gepos is. Die Stormers het hard probeer. Hulle het egter foute op kritieke tye gemaak en kon nie die uitklophou plant nie. Die Kapenaars moet nou volgende week Johannesburg toe reis waar hulle teen die ander wenlose span in die kompetisie, die Lions, te staan kom. Die Sharks het vroeër hard gewerk om die Lions met 34-26 in Durban met ’n bonuspunt te klop. Hulle was met die rustyd met 24-12 voor. Die Lions het een punt verdien omdat hulle daarin geslaag het om vier drieë te druk. Puntemakers: STORMERS - drie: Evan Roos; doelskop: Abner van Reenen; strafdoele: Van Reenen (3) BULLS - drieë: Madosh Tambwe (2); doelskoppe: Morné Steyn (2); strafdoele: Steyn, Chris Smith 