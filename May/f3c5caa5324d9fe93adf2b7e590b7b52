NEIL Powell, afrigter van die Springbok-sewesrugbyspan, verwag ’n ver­beterde vertoning van sy troepe in die naweek se voorbereidingstoernooi vir die Olimpiese Spele. Die Blitsbokke, wat in twee verskillende spanne opgedeel is, kom Vrydag en Saterdag vir die tweede naweek agtereenvolgens te staan teen Kenia, Uganda, Zimbabwe en ’n span van die Stellenbosch Akademie vir Sport. Dié toernooi word in die Paul Roos Gimnasium se Markötter-stadion in die Eikestad gespeel. Oor die twee Blitsbokspanne (SA 1 en SA 2) se eerste uitstappie het Powell gesê: “Ons het rêrig ’n baie stadige begin gehad in die toernooi waar ons so half gesukkel het om aan die gang te kom. Kwaliteit “Ek dink dit is as gevolg van ’n paar goed. Ons het so twee en half dae voor die tyd besluit om vir die spelers te sê in watter spanne hulle sou speel. “Die ouens het dus nie regtig kans gehad om saam te oefen nie. Ons het lanklaas wedstryde van hierdie soort gehalte en teenstand gespeel; wedstryde wat rêrig­ fisiek, intens en teen ’n hoë tempo gespeel word.” Die Blitsbok-breier sê hy kon egter groot verbetering op die tweede dag sien, hoewel hy tog voel die verdediging van albei spanne kon beter wees. “Daar sal maar altyd ruimte wees vir verbetering – soos op die verdediging sal ons so ’n bietjie skerper wil wees,” het hy gesê. “Ons een span het in vyf wedstryde ses drieë afgestaan. Ek dink die ander span het nege afgestaan.”