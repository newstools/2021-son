GRABOUW. – Die Khoi-nasies is sterk op pad om hul grond terug te eis oor hulle meen dit is onnodig dat hul mense moet swerf. Dis hoekom hulle laas jaar besluit het om Kluitjieskraal in Tulbagh, Tafelberg, ’n stuk grond in Knysna en ook Knoflokskraal in Grabouw terug te eis. Die voorsitter van die Grabouw-Khoisan-raad, Mark Matthews, het selfs sover gegaan om die minister van openbare werke en infrastruktuur, Patricia de Lille, uit te nooi om te sien wat hulle besig is om met die grond te doen. De Lille het Saterdag Knoflokskraal besoek en was beïndruk om te sien hoe hulle leef, vertel Matthews­. Volgens hom is hier reeds 360 gesinne gevestig, maar die regering verhoed hulle tans om nóg mense te vestig oor hulle steeds die saak in die hof uitspook. Matthews sê hoewel die regering nog nooit probeer het om die families van die grond af te sit nie, is ’n interdik bekom wat hulle verhoed om nog mense te vestig. Hy verduidelik: “Ek wil net hê mense moet weet ons beset nie die grond nie. “Ons het besluit om die grond terug te eis omdat die Theewaterskloof-munisipaliteit en die departement van behuising aanhou leë beloftes maak. “Ons sit met backyard dwellers wat nooit geakkommodeer word nie. “Die squatters kry elke keer voorkeur. “Ons as die Khoisan-raad het besluit dis ons bruin mense se stuk grond en het dit reclaim. “Die regering sien dit as land grabbing, maar dit is nie. “Die Nasionale Khoi- en San-wetgewing wat op 1 April ingetree het, gee ons die reg, want die land se wette het nou verander. Die stuk grond is soos hemel op aarde vir ons mense!” Matthews sê hoewel die mense reeds daar gevestig is en elke dag van daar af werk en skool toe gaan, het De Lille hulle gevra om die hofsaak te respekteer. Finaal Volgens De Lille het haar departement op 29 Maart ’n kennisgewing ontvang dat bosbou-eiendomme in Grabouw beset word. Sy sê dié grond is vir plantasie-doeleindes. De Lille sê hoewel ’n hofbevel bekom is, is die inwoners tot 19 Mei tyd gegee om redes te verskaf hoekom dit nie finaal gemaak moet word nie. Sy verduidelik: “Ek het aan die gemeenskap oorgedra dat ons hierdie prosesse moet respekteer, want net soos ons mense behuising nodig het, het ons gemeenskappe ook werk nodig. “Daar is planne vir behuising, maar ons moet ook die regsprosesse respekteer en dinge op die regte manier doen.”