DIT is Wesbank se eie gemeenskap wat die kragkabels steel. Die hele Wesbank sit sedert Vrydag sonder krag nadat diewe die kragkabels gesteel het. Die krag is eers weer Maandagaand omstreeks 23:00 aangeskakel nadat Eskom die elektriese kabels vervang het. Maar Eskom het skaars die kabels onder die sand toegegooi, toe grawe die kabeldiewe dit weer op en steel die nuwe kabels ook. Wesbank was toe weer in duisternis gehul. Die krag is weer gister omstreeks 12:30 aangeskakel nadat Eskom weer moes uitkom om die gesteelde elektriese kabels te vervang. Volgens Edith van Wyk, ’n gemeenskapswerker, is kabeldiefstal ’n groot probleem in Wesbank. Sy sê dis ook nie die eerste keer dat hulle dae lank sonder krag moet sit weens kabeldiefstal nie. Van Wyk sê: “Ons mense in die gemeenskap weet wie die kabels steel, maar hulle is te bang om bos te los. Ons het al ’n scrapyard in Wesbank toegemaak oor die kabeldiefstal. Die scrap­yard het net weer op ’n ander plek in Wesbank oopgemaak.” Volgens Van Wyk het die betoging oor krag Sondagaand begin en die inwoners het ’n buitelander se winkel leeggedra. Hulle het ook twee openbare toilette van Usave in die hoofweg uitgebrand. Die betogings het Maandagoggend voortgegaan en alle ingange na Wesbank is afgesper. Volgens Van Wyk moes motors en taxi’s wat Wesbank wou binnegaan tax aan die skollies betaal, anders sou hul motors met klippe bestook word. Gewelddadige Van Wyk sê ’n baba en ’n man is ook dood nadat die ambulans weens die gewelddadige betogings nie in die gebied kon kom nie. Lorna Frieslaar, ’n inwoner en lid van die gemeenskapspolisiëringsforum in Wesbank, sê: “Ons was van die buitewêreld afgesny. Die hele oorsaak van die kragonderbreking is kabeldiefstal en kabels wat gevandaliseer word. Dit is duidelik dat die skollies in Wesbank nie wil hê ons moet krag hê nie om hul skelmstreke te doen. “Hulle het by ons winkels en mense se huise ingebreek. Die karre is met klippe gegooi en mense kon nie by Wesbank inkom nie. “Die mense moes die skollies tot R50 betaal om in te kom tot by hul huise. “Dit is nie Eskom se skuld nie, maar die kabeldiewe. Ons plek en strate lyk morsig soos die betogers aangegaan het.” Volgens die cops het ’n groep van ongeveer 200 inwoners van Wesbank Maandagoggend by die R300-pad tyres gebrand en die pad versper. Dit is omdat die inwoners sedert Vrydagaand nie elektrisiteit gehad nie. Verskeie paaie, waaronder Hindleweg, die R300, Wesbank-hoofweg en Stellenbosch Arterial was gesluit. Volgens kapt. FC Van Wyk, ’n polisiewoordvoerder, is verskeie sake van kwaadwillige saakbeskadiging en openbare geweld geopen. Twee mans van 16 en 32 jaar oud is vir openbare geweld gearresteer en sal binnekort in die Blue Downs-landdroshof verskyn.