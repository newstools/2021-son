IN DIÉ week se episode van #Rymnet gaan ons die jong, opkomende rapper Louis A – The Kid ontmoet. Dié rapper, wie se regte naam Louis Alberth Ukena is, kom van Wegdraai, ’n klein gemeenskap sowat 100 km buite Upington in die Noord-Kaap. Al is die rapper steeds in die skoolbanke, maak hy die regte moves in die bedryf. Hy vertel hy was al van ’n jong ouderdom omring deur sy broer en dié se vriende wat gereeld gerap het. “Ek was maar altyd in die agtergrond van al die rymklets-video’s wat hulle sou maak. Doelwitte “Ek het nooit opgehou probeer rap, video’s maak en oefen totdat dit uiteindelik begin uitwerk het nie. Ek het ’n liefde vir hip-hop-musiek en meer spesifiek, om rap te kan ontwikkel. “My doelwitte vir die jaar is nie baie musiek-georiënteerd nie, aangesien ek my laaste jaar op skool doen. “Ek wil wel deur die jaar video’s skep en uitreik en wanneer die geleentheid daar is, meer musiek deel.” Hy sê een van sy doelwitte is om God deur sy musiek te loof en prys en positiewe boodskappe te deel. #Rymnet is elke Vrydag tussen 20:30 en 21:00 op kykNETNOU! (DStv kanaal 146) én kykNET Lekker (kanaal 148).