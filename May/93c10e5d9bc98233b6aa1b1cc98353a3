DIE Stormers behoort volgende week die Sharks met ’n versterkte span in die Rainbow Cup-kragmeting op Kingspark aan te durf. Spelers van die kaliber van Pieter-Steph du Toit, sowel as die slotte Marvin Orie en JD Schickerling behoort in aanmerking vir die game in Durban te kom. John Dobson, afrigter van die Stormers, sê hy kan nie weer bekostig om drie Saterdae van angs te ervaar waarin die sirene aan die einde van die game reeds afgegaan het nie. Sy span sal eenvoudig moet beter speel. Geluk Dobson moes Saterdag tot die 82ste minuut wag voordat sy span uiteindelik met ’n naelskraapse oorwinning met 39-37 oor die Lions in die Rainbow Cup op Ellispark in Johannesburg uit die stryd getree het. Met ’n bietjie geluk kon die uitslae van die Kapenaars se vorige twee Rainbow Cup-kragmetings – met die Sharks (30-33) en die Bulls (16-20) – net sowel in hul guns in die Cape Town Stadium geswaai het. “Ja, dit was nou drie baie tight games in ’n ry. Die vorige twee games was ons dalk ’n bietjie ongelukkig, maar dié keer was die geluk aan ons kant en die bal het in ons guns gehop,” het ’n verheugde Dobson agterna in ’n aanlyn konferensie gesê. Hy glo die Stormers het sekere fasette van hul spel reggekry, maar hulle het steeds talle geleenthede verbrou wat in drieë omskep kon gewees het. “Die laaste aangee was net nie akkuraat genoeg nie. Dit is egter goed dat ons daardie soort geleenthede skep. In die eerste helfte het ons onsself onder baie druk geplaas. Gelukkig het die manne hier teen die einde baie karakter getoon om steeds die knoop deur te hak.” Volgens Dobson speel die Stormers nou ’n baie meer gebalanseerde game in teenstelling met wat hulle in die Superrugby Unlocked-kompetisie gespeel het. “Ons speel tans meer rugby en probeer om die spasie aan te val. Dit het in die voorbereidingsreeks begin waar ons met ’n meer aanvallende benadering vorendag gekom het,” het hy verduidelik. “Die manne het ook met ’n hoër intensiteit begin oefen en dit begin nou vrugte afwerp. “Ons het reeds bewys dat ons ’n span is wat met die beste kan meeding. Hopelik kan ons dié wenmomentum volgende week teen die Sharks voortsit,” het Dobson bygevoeg.