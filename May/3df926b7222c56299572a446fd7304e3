DIE saak teen die vermeende dikding in die Kaapse onderwêreld, Nafiz Modack, en nog vier ander is weer uitgestel. Die landdros in die saak, wat in die Blue Downs-streekhof gehoor word, is in ’n onverwante skietvoorval in die voet gewond. Modack (39) het Maandag saam met Zane Kilian (39), Jacques Cronjé (50), Ricardo Morgan (36) en Ashley Tabisher (38) in die Blue Downs-streekhof verskyn op aanklagte wat insluit sameswering, poging tot moord, korrupsie, oortreding van die wet op elektroniese kommunikasie en geldwassery. Modack en Killian word nou ook saam aangekla van die moord op lt.kol. Charl Kinnear. Die top cop Kinnear is op 18 September 2020 voor sy huis in Bishop Lavis doodgeskiet. Intussen het Kilian ook Maandagoggend in die Wes-Kaapse hoogeregshof verskyn, omdat hy appelleer het teen sy borgtoguitspraak. Kilian is in Maart in die Bellville-streekhof borgtog geweier. Die landdros het toe gesê Kilian is volgens alle aanduidings deel van ’n georganiseerde misdaadsindikaat wat agter die moord op Kinnear sit. Hy is volgens die landdros ’n vlugrisiko en dit kan nie uitgesluit word dat hy met getuienis sal inmeng sou hy op borgtog vrygelaat word nie. Die saak kom weer op 24 Mei voor.