SELFS wanneer dinge nie volgens plan verloop nie, probeer Steve Barker, Stellenbosch se coach, die ligter kant van dinge sien. Barker het skertsend toegegee dat hy nou weekliks soos ’n “broken record” klink elke keer wanneer hy gesels oor sy span wat nie doele kon aanteken nie. Stellenbosch en Orlando Pirates het Dinsdagaand in die Danie Craven-stadion met 0-0 gelykop gespeel. Maar diep in sy hart is die ervare 56-jarige taktikus bewus dat sy span se huidige spelpeil glad nie snaaks is nie. Stellies het in sy vorige nege wedstryde nie ’n enkele sege behaal nie. Verspeelde kanse was wéér Stellies se Achilleshiel wat die tuisspan duur te staan gekom het. Dinge begin nou ernstig raak vir Stellies, want Barker se span vry nou met die relegasiespook. Stellenbosch het die beste doelkanse geniet, maar die woelwater-middelskakel Ashley du Preez het talle kere voor die doelhok verbrou. Du Preez het ’n verspotmaklike sitter in die tweede helfte gemis. Afronding is beslis een van die fasette van sy spel waaraan hy die hardste sal moet werk. Probeer Volgens Barker kan hy egter nie sy spelers se toewyding bevraagteken nie. “Ons probeer ons bes om sokkerwedstryde te wen, maar ons kan net nie die bal in die net kry nie,” het die afrigter bygevoeg. “Ons moet net aanhou veg. Ten einde laaste is dit ’n goeie punt, maar dit kon maklik drie gewees het. “Ons moet net aanhou glo en ons sal beloon word,” glo die Stellies-breier.