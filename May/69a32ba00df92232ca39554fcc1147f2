PEP Guardiola, manager van Manchester City­, kan nou weer lekker lag vir sy kritici. Guardiola se dekade lange gewag om weer ’n span tot die Europese Cham­pions League-eindstryd te lei, het Dinsdag tot ’n einde gekom. Die Citizens het die tweede been van hul halfeindstryd in die Etihad Stadium teen Paris Saint-Germain met 2-0 gewen om met ’n doele-totaal van 4-1 na die eindstryd deur te dring. Die laaste keer toe Guardiola ’n span tot ’n Champions League-eindstryd en titel aangevoer het, was as coach van Barcelona in 2011. Hy het toe die Spaanse klub vir Bayern Munich verlaat, maar in sy drie seisoene in Duitsland kon hy nie verby die halfeindronde vorder nie. Dié trant het in sy eerste vier seisoene met City voortgeduur. Dit wil egter nou voorkom asof die vyfde probeerslag aan Guardiola en City die een titel gaan verskaf wat hulle die meeste koester. “Ons het saam as ’n span geveg en nou is ons in die Champions League-eindstryd,” het Guardiola aan AFP gesê. “Mense dink dit is maklik om in ’n eindstryd van die kompetisie te kom. Om nóú eers ’n eindstryd te haal, maak meer sin gegewe dit waaraan ons in die afgelope vier tot vyf jaar gewerk het. Gly “Manchester United het voorheen ’n Champions League­ gewen danksy John Terry (Chelsea) se gly in die laaste minuut teen Bayern Munich. “Real Madrid moes tot die 93ste minuut wag om ’n eindstryd teen Atlético (Madrid) te wen. “Dit is ’n baie moeilike kompetisie en jy hoop maar dat iets buitengewoons in jou guns sal gebeur.”