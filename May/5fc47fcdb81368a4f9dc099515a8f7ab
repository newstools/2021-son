’N SAKEMAN van die Oos-Kaap loop hof weens die beweerde bedrog van R2,4 miljoen in BTW-betalings. Buyisile Zama Nomesi (48), die direkteur van Malk IAfrica Trading Ventures CC, het Woensdag vlugtig in die Oos-Londen landdroshof verskyn. Nomesi word daarvan beskuldig dat hy tussen September 2012 en November 2015 bedrieglike BTW-opgawes by die Suid-Afrikaanse Inkomstediens (SAID) ingedien het. Kapt. Yolisa Mgolodela, ’n Valke-woordvoerder, sê Nomesi beweer hy was nie in besigheid tydens daardie periode nie, terwyl hy in verskeie besighede betrokke was met verskillende munisipale kantore en departemente in die Oos-Kaap. Daar word beweer dat meer as R19 miljoen in sy besigheidsrekening inbetaal is. Daarvan moes hy meer as R2,4 miljoen vir BTW betaal het, wat hy nie gedoen het nie. Mgolodela sê hy is ná sy arrestasie op waarskuwing vrygelaat. Nomesi verskyn op 31 Mei weer in die hof.-News24 