Die veiligheid van pasiënte in Mpumalanga-hospitale is weer onder die vergrootglas. Dit volg nadat ’n algemene werker ’n swanger pasiënt na bewering verlede week in die Embhuleni-hospitaal in Nhlazatshe naby Emanzana (voorheen Badplaas) verkrag het. Die man het na bewering voorgegee hy is 'n dokter voordat hy haar verkrag het. ’n Groep inwoners van Nhlazatshe het slagspreuke buite die Embhuleni-hospitaal gesing en ’n beroep op die hospitaalbestuur gedoen om die veiligheid van pasiënte te verbeter. Die man was glo ’n skoonmaker en die slagoffer was by die hopsitaal vir mediese hulp. “Ons is hier om die veiligheid van besoekers aan die hospitaal te eis ná dit wat gebeur het. Ons wil hê die hospitaal moet in elke hoek kameras hê sodat ons gemeenskap veilig kan wees. “Ons bekommernis is dat ons nie weet wat gebeur het nie, wat tans gebeur nie en wat môre gaan gebeur nie. Ons as die gemeenskap is bang as ons hierdie hospitaal gebruik. Ons wil weet wat gaan gebeur, wat sê die bestuur of wat doen die bestuur hieraan,” sê ’n gemeenskapslid. Die departement van gesondheid sê die vermeende oortreder is geskors. Dumisani Malamule, gesondheidswoordvoerder in Mpumalanga, sê: “Dit blyk dat iemand voorgegee het hy is ’n dokter en hy het aangebied om die pasiënt te ondersoek. Ons het verder vasstel hy is een van ons werknemers wat ’n skoonmaker in die hospitaal is. Wat gebeur het, is iets wat reeds deur die polisie ondersoek word. Maar as departement het ons net nadat die saak aangemeld is, die werknemer geskors hangende ’n ondersoek.” Leonard Hlathi, polisiewoordvoerder, het bevestig hulle ondersoek ’n saak van verkragting. Hlathi sê dit is nie die eerste keer dat die vermeende oortreder van verkragting beskuldig word nie. "Wat ons besorg maak, is dat dit nie die eerste keer is dat ons met hom oor soortgelyke kwessies te doen het nie. Gedurende November 2020 was daar ’n ander saak wat teen hom geopen is. Ons het hom hierdie jaar in Februarie gearresteer en ons het hom hof toe geneem, maar daar was tegniese dinge wat die aanklaer gesê het dat ons moet voltooi. Ons is besig met daardie instruksies van die aanklaer. Maar nou het hy iemand anders verkrag. Wel, ons sal ons werk doen en ons hoop dat ons hom binnekort sal arresteer. ” Die polisie het ander mense wat moontlik die slagoffers van die verdagte was, versoek om hulle by die plaaslike polisiekantoor aan te meld. -Sabcnews