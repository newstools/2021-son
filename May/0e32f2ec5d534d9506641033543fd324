SEAN Fitzpatrick, legendariese All Black-kaptein, het die Britse en Ierse Leeus gewaarsku teen die geweldige fisieke aanslag wat hulle van die Springbokke kan verwag. Warren Gatland (afrigter van die Britse en Ierse Leeus) kondig vandag sy groep aan wat Suid-Afrika in Julie in ’n reeks van drie toetse gaan aandurf. Weens die gevreesde Covid-19-pandemie­ kon die Springbokke sedert hulle in 2019 as World Cup-kampioen in Japan gekroon is, nog nie weer in ’n toets speel nie. Volgens Fitzpatrick is daar egter sekere aspekte van die Bokke se spel wat nooit sal verander nie. Nodig Fitzpatrick het aan dailymail.co.uk gesê: “Wat hulle (die Springbokke) na die World Cup gebring het, was regtig groot, fisieke mans. En dit is die hele groep, nie net die begin 15-tal nie. Ons het in die eindstryd gesien toe hulle die bank leegmaak met groter manne en groter spelers. Die voormalige All Black-ster het ook gewaarsku oor die fisieke aspek van Suid-Afrika en die spel van die skrumskakel Faf de Klerk. “Dit sal iets wees waarna die Leeus moet kyk in terme van fisieke spelers. Hy (Gatland) sal self groot manne nodig hê. Hulle het groot manne in die Verenigde Koninkryk en Ierland. Ek beskou dit dus nie as ’n groot probleem nie, maar die Leeus sal vir 80 minute kan meeding met die fisieke aanslag wat gaan kom. “Die Springbokke se grootste bedreiging is hul groot, fisieke spelers.” Fitzpatrick het ook gewaarsku: “Hulle het ’n baie goeie nr. 9 in Faf de Klerk. Hy is ’n speler wat oorheers.” Finale Voordat die Leeus die wêreldkampioene aandurf, sal hulle hul voorbereiding met ’n opwarmingswedstryd teen Japan op Murrayfield begin en daarna na Suid-Afrika vertrek. Die toetsreeks van drie wedstryde begin op Saterdag 24 Julie. Die finale toets sal op Saterdag 7 Augustus gespeel word.