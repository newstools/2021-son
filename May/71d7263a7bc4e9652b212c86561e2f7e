MANCHESTER City het gister behoorlik fees gevier. Pep Guardiola (bestuurder) se span het die seisoen op gepaste wyse afgesluit deur Everton met 5-0 te verniel. Die Cityzens kan nou met groot vertroue na die Champions League-eindstryd op 29 Mei teen Chelsea uitsien. Guardiola het gesê vanjaar se sukses was baie spesiaal vir hom en die spelers. “Dit was ’n baie moeilike seisoen en al die spelers moes baie hard werk.” Maar met al die sukses wat City tot dusver behaal het, kon die span nog nooit daarin slaag om die Champions League-titel te ver­ower nie. En dít sal die een stryd wees wat Guardiola en sy spelers die graagste sal wil wen. Intussen het Sergio Agüero, City se rekord-striker, sy laaste tuiswedstryd vir die klub met twee doele gevier. Agüero het kort nadat hy in die tweede helfte van die bank af gespeel het, toegeslaan met twee doele binne die spasie van vyf minute. Die Argentyn het nou altesaam 184 ligadoele vir City aangeteken.