DIE groot impak wat Ruben Dias by Manchester City kom maak het, is Donderdag sokkerskrywers in Engeland beloon. Dias is as die Football Writer’s Association (FWA) se Speler van die Jaar aangewys. Dit is nie aldag dat ’n verdediger dié jaarlikse prys wen nie, maar die Portugese verdediger het met sy koms die Citizens gehelp om die Engelse Premierliga en Caraboa Cup te wen. City is ook die gunsteling om die Uefa Champions League-titel te wen, met die verwagting dat Dias in volgende naweek se eindstryd teen Chelsea ’n groot rol gaan speel. Dias is die eerste verdediger sedert Steve Nicol in 1989 om as die FWA se Speler van die Jaar aangewys te word. Hy het Tottenham se Harry Kane en City-spanmaat Kevin de Bruyne tot dié eerbewys geklop. Daar was altesaam nege spelers in City se span wat in aanmerking vir dié toekenning gekom het, met meer as 50% van die stemme wat vir spelers van dié klub gegaan het. Om Dias se aanwins in perspektief te plaas, het hy kort ná City se 2-5 loesing deur Leicester City in September aangekom. Hy is vir sowat $83 miljoen (R1,2 miljard) vanaf Benfica gekoop. Dit was die laaste keer wat City só groot drag slae sou kry op pad na ’n derde liga-titel in vier seisoene onder Pep Guardiola se bestuur. Tesame met John Stones, het Dias ’n gedugte verdedigingslinie gevorm en spog City met die liga se beste rekord op die verdediging. Hulle het - voor Sondag se laaste wedstryd van die seisoen - nog net 32 doele afgestaan. “Dit is iets baie spesiaals, want gewoonlik is dit die manne wat die doele aanteken wat in die kollig staan. Om hierdie prys te kan ontvang is ’n bewys van hoe ons as span saamwerk,” het Dias gesê. “Om saam met dié spelers te kan speel is soos om saam met ’n familie te speel.” Dias het ook die derde speler geword om in sy eerste seisoen in die Engelse Premierliga as Speler van die Jaar aangewys te word. Spurs se Juergen Klinsmann (1994-’95) en Chelsea se Italiaanse invoerproduk Gianfranco Zola (1996-’97) is die ander om dit te kon doen. Fran Kirby van Chelsea is laas week as die FWA se Vrouespeler van die Jaar aangewys.