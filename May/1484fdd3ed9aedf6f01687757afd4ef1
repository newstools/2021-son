MET die staat en die verdediging se saak wat laas week gesluit het, blyk dit daar hang ’n vraagteken oor wie nou eintlik verantwoordelik was vir klein Orderick Lucas se veiligheid. Twee weke terug het ’n maatskaplike werker, Mariel Bester, in die hof getuig dat Orderick en sy tweelingboeties uit hul ouers se sorg geneem is. Melvin “Mel” Volkwyn staan in die beskuldigdebank vir die moord op Orderick Lucas van Eersterivier. Orderick se lykie is tydens ’n koorsagtige soektog op 2 April 2019 in ’n drein in Wittebolstraat in Melton Rose­ gevind. Bester is aangestel kort nadat ’n risiko-en-veiligheidsassessering aangedui het dat Orderick en sy broers weens hul ouers se dwelmmisbruik blootgestel word aan nalatige ouerlike toesig en verwaarlosing. Daar is toe bevind dat dringende beskerming benodig word. Die drie Lucas-kinders is in Januarie 2019 ingevolge die Kinderwet uit hul biologiese ouers se sorg verwyder en in hul grootouers Devan en Cornelia Scheepers se sorg geplaas. Maar volgens Bester het die grootouers versuim om vir haar of enige persoon verbonde aan Kindersorg Stellenbosch op enige manier in kennis te stel dat Orderick Lucas sedert 24 Maart 2019 vermis was. “Ek het vir mevrou Scheepers op 25 Maart gekontak om te vra hoe dit met die kinders gaan en sy het vir my gesê alles is fine,” getuig Bester. Sy het verder getuig dat hoewel daar reëlings getref is met ’n dagsorg vir die kinders en dat dit deur die pleegsorg-geld betaal sou word, het sy ’n paar dae later – op 28 Maart 2019 – ’n oproep ontvang van die dagsorg se hoof. “Die dagsorghoof het my ingelig dat Orderick twee weke nie in die skool was nie,” het sy getuig. Luidens Bester se verslag is daar toe verneem Orderick word vermis. ’n Cop het op 28 Maart 2019 die maatskaplike werker in kennis gestel. Bester het getuig dat Scheepers nalatig opgetree het deur in haar plig as tydelike pleegouer te versuim en die Lucas-kinders, sonder die nodige toestemming van die maatskaplike werker, op verskeie geleenthede in die sorg van hul biologiese ma gelos het, wat strydig is met die hofbevel. Verder in haar verslag het sy voorgelê dat Scheepers opsetlik bygedra het tot die verdere fisieke en psigiese mishandeling van Orderick. Dít omdat sy bewus was van die gronde waarop die drie minderjarige kinders beveilig moes word, asook die letsels wat opgedoen is en bygedra het tot die hospitalisering van Orderick. Bewaring In Bester se verslag is ook bevind dat Scheepers, wat primêr verantwoordelikheid aanvaar het vir die veilige bewaring van die kinders, met voorbedagte rade die minderjarige kind in Davidene (die ma) se sorg geplaas het vir die naweek, wetende dat sy ’n selferkende dwelmverslaafde is, en daardeur die kind se lewe in gevaar gestel het.