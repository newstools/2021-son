DRIE verdagtes sal Maandag in die Gqeberha-landdroshof verskyn op aanklagte van voertuigkaping. Hulle is vroeër vandeesweek deur lede van die Kabega Park-polisie en lede van die teenbende-eenheid in hegtenis geneem ná ’n voorval op die N2-snelweg naby die Baywest Mall. Kol. Priscilla Naidu, ’n polisiewoordvoerder, verduidelik dat ’n bestuurder van ’n Iveco-paneelwa en sy passasier Woensdag omstreeks 11:00 pas verby die Baywest-afdraai gery het toe hulle ’n wit VW Polo langs hulle opmerk. Die insittendes van die Iveco is toe met ’n vuurwapen gedreig om af te trek. Twee kapers het toe in die paneelwa gespring en weggery. Naidu sê die polisie in Kabega Park het die VW Polo dieselfde dag omstreeks 14:45 in die Greenbushes-omgewing opgemerk en die 38-jarige bestuurder in hegtenis geneem. Hulle het ook ’n 9?mm-pistool teruggevind waarvan die reeksnommer afgevyl was. Die passasier in die Polo het weggehardloop. Omstreeks dieselfde tyd het lede van die eenheid teen bendes die gekaapte panel-vên in Mission Road, Bloemendal, opgemerk. Toe die span agter die voertuig aan gejaag het, het die bestuurder beheer verloor en teen ’n grensmuur gebots, verduidelik Naidu. “Albei verdagtes, 29 en 32 jaar oud, het probeer weghardloop, maar is dadelik in hegtenis geneem.” –Algoa FM