DIE tragiese dood van die jokkie Nooresh Juglall­ op 15 Mei op die Champ de Mars-renbaan in Mauritius word ondersoek. Juglall en sy perd Rule The Night het geval nadat ’n ander perd, Golden Tractor, met Benedict Woodworth in die saal, skielik uitgeswaai en teen Rule The Night gestamp het. Mauritius se direkteur van openbare vervolging, Satyajit­ Boolell, sê dis sy plig om vas te stel of daar nalatigheid met die baanoppervlak was en of die tragedie bloot ’n ongeluk was. Intussen stroom huldeblyke steeds uit alle uithoeke van die wêreld in vir Juglall, wat as leerlingjokkie Suid-Afrika se kampioen was. Op 19 April is die Ierse amateurjokkie Lorna Brooke­ oorlede nadat sy op 8 April van haar perd Orchestrated­ geval het. En in Januarie is die 24-jarige leerlingjokkie Jitendra Singh in Indië dood nadat hy raakgetrap is toe verskeie perde tydens ’n wedren op die Hyderabad-renbaan geval het. In 2016 is nog ’n Ier, die amateur-kampioen JT Mc­Namara (41), ook oorlede nadat hy tydens ’n val in 2013 só erg beseer is dat hy van die nek af ondertoe verlam was.