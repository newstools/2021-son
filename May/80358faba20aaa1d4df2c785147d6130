“MY TRANE het geloop van trots en blydskap.” Só sê Cohnwille Swarts (18) van Malmesbury en deesdae ’n Matie-student. Hy het Sondag sy eerste kunswerk verkoop. Swarts sê heel beskeie, soos Son hom nou al leer ken het, hy het dit nie so gou verwag nie. Basetsana Kumalo, TV-persoonlikheid, skoonheidskompetisie-titelhouer en sakevrou, het een van Swarts se kunswerke gekoop. Verwag Son het in 2020 lesers die eerste keer voorgestel aan die jong man met die groot talent. Hy sê: “Ek het nie gedink dit sal so gou gebeur nie, maar ek was seker my kunswerke sou wel verkoop. “Maar ek het regtig nie verwag dat my eerste verkoop aan ’n baie bekende persoon sou wees nie. Dit maak my baie trots.” Hy sê hy is bly hy kon Kumalo persoonlik ontmoet. “Dit het vir my die geleentheid gegee om die storie agter die werke met haar te kon deel,” sê hy. Son het voorheen berig oor die jong kunstenaar wat nou aan die Universiteit Stellenbosch visuele kuns studeer. Swarts het ’n godgegewe talent en hy het besluit elke skets wat hy maak, gaan die storie vertel van sy lewenservaring – wat nie juis met voorspoed besaai was nie. Swarts is ’n man van min woorde. Hy laat die fyn waarneming in sy kunswerke oor sy lewe praat. Hy het aan Son vertel: “Ek het die tema armoede gekies omdat ek dit verstaan. Dis iets wat my baie na aan die hart lê omdat ons dit ken.” Swarts het voorheen ook aan Son gesê met elke potloodstreep voel dit asof hy wegbreek van die stigma. “Dis soos my get-away om ander se verhale van ’n sukkel­bestaan te vertel wat ek al gesien het.” Hy droom om eendag ’n beroemde kunstenaar te wees.