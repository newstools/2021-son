SPRINGBOK. – Drie verdagtes was glad nie happy dat hul borgtogaansoek uitgestel is nie. Toe die drie vermeende dwelmsindikaatlede Vrydag voor die hof moes verskyn, moes hulle hoor dat een van die hofmasjiene buite werking is. Adv. William Booth, die drie se regsverteenwoordiger, was nog minder impressed. Hy het gemoan dat hy ál die pad uit die Kaap moes kom om die hofverrigtinge by te woon. Booth het vir landdros Fiona Hess gesê: “Ek gaan die voorval oor die hofmasjien moet aanmeld. My kliënte is geregtig daarop dat hul aansoek om borgtog so gou moontlik aangehoor word.” Verdaag Terwyl die drie Nigeriese verdagtes, Christian “Mystical” Onovho, Nduko Basil Eke en Joseph Chukwubuka, voor Hess gestaan het, kon die verdediging en sy aanvanklik nie konsensus bereik oor ’n nuwe hofdatum wat Booth voorgestel het nie. Booth het onder meer daarna verwys dat hy baie ver uit die Kaap moes reis en sy program is tight. Die landdros het egter baie vies die hof hierna vir ’n tydjie verdaag. Met die hervatting van verrigtinge is daar ooreengekom dat die saak op 24 en 25 Mei hervat sal word. Buite die hof het ’n vroulike hofganger wat haarself as een van die beskuldigdes se vrou geïdentifiseer het, gedreig om Son se joernalis te sue indien daar weer oor haar man se hofverskynings berig word. Son verneem dié vrou het dieselfde dreigement teenoor die ondersoekbeampte gemaak. Geïnfiltreer Die staat beweer die drie is lede van ’n groep van 11 wat dwelms tussen Springbok en die Kaap versprei. Hulle is in Maart vanjaar vasgetrek nadat die cops die sindikaat geïnfiltreer het. Daar is toe beslag gelê op ’n groot besending tik, Mandrax en kontant.