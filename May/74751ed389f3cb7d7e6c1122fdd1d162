DIE vermeende onderwêreld-dikding Nafiz Modack en drie ander het Vrydag­oggend in die Kaapstadse landdroshof verskyn. Modack (39) het saam met Jacques Cronjé (50), Ricardo Anthony Morgan (36) en die vermeende ping king Zane Kilian in die hof verskyn. Voor Vrydag se hofsitting was al die aanduidings daar dat Kilian ook by die beskuldigde-koor in die hofbank gevoeg gaan word. Wat toe ook net so gebeur het. Modack verskyn ook op ’n aanklag van poging tot moord saam met Kilian vir die aanslag op die lewe van die bekende lawyer William Booth. Bykomende Hoewel Kilian by vorige geleenthede aangedui het hy ken Modack glad nie, het die twee heel gemoedelik in die beskuldigdebank met mekaar gechat. Kilian se haredos het Vrydag die oog gevang met kunstige patrone wat in die hare geskeer is. Modack het ’n bykomende aanklag van verset teen arrestasie, wat voortspruit uit die dramatiese jaagtog en sy arrestasie meer as ’n week gelede. Vrydag se hofverrigtinge het gehandel oor aansoeke om borgtog. Adnaan Gelderbloem, staatsaanklaer, het met die beskuldigdes se lawyers vergader om te besluit oor ’n hofdatum vir die aansoeke om borgtog. Eindelik is daar besluit op ’n datum. Landdros Ronel Olivier het die datum op 14 Mei vasgestel. Die verdagtes se borgtogaansoeke is nou op die Blue Downs-streekhof se hofrol geplaas. Die klagstaat sover lui dat Modack en Cronjé beskuldig word van intimidasie, ontvoering en afpersing. By geldwassery is die naam van Morgan bygevoeg. Die klagstaat is tans geformuleer op ’n klag wat gemaak is oor die gebeure van 9 Maart 2020 by die Crystal Towers Hotel in Century City. Sameer Vallie voer aan dat hy gedwing is om te erken dat hy ene Shanil Maharaj geld skuld. Hy voer voorts aan dat hy aangerand en met die dood gedreig is. Vallie sê hy is in die hotel se boardroom aangehou. Volgens hom is hy gedwing is om ’n skulderkenning van R600 000 te teken en hy is geforseer om dadelik ’n EFT van R90 000 aan Maharaj oor te betaal. Soeklig Daar word ook aangevoer Kilian het Vallie se selfoon geping. Die aanklag van die oortreding van die Wet op Elektroniese Kommunikasie en Transaksies sal ook tydens die verrigtinge onder die soeklig kom.