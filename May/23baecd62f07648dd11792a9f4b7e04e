Ses mense het onherkenbaar verbrand terwyl talle ander beseer is toe die bus waarin hulle gery het, Vrydagmiddag op Molotoweg (die R537) in Tshwane, aan die brand geslaan het. Die Tshwane-nooddienste sê 57 ander passasiers het beserings opgedoen en die verkoolde oorskot van die ses passasiers is in die bus gevind nadat die brandweerdiens die vlamme geblus het. Thabo Charles Mabaso, adjunkhoof van die Tshwane-nooddienste, sê die Putco-bus het 14:00 naby die Roodeplaatdam aan die brand geslaan. By die brandweer se aankoms op die toneel het hulle 14 pasiënte gekry en verneem dat ander pasiënte reeds deur privaat ambulansdienste na die hospitaal geneem is. "Van die 14 pasiënte het 11 ligte beserings opgedoen en 2 het matige beserings opgedoen, terwyl een vroulike pasiënt in 'n kritieke toestand per helikopter na die Milpark-hospitaal vervoer moes word," het Mabaso gesê. Volgens die busbestuurder het die bus aan die brand geslaan terwyl hy bestuur het. Hy het dadelik gestop. "Die busbestuurder het aangedui die bus het 63 passasiers van Marabastad in Tshwane na Tweefontein in Mpumalanga vervoer. Die oorsaak van die brand is nog nie bekend nie en die slagoffers is nog nie geïdentifiseer nie," sê Mabaso. – News24