ATLANTIS. – Nóg ’n baba is in die Kaap weggesmyt. Son het laas week berig oor drie pasgebore babas wat in afsonderlike voorvalle binne 24 uur soos vullis weggegooi is. Sondagaand het klein kinders van Saxonsea in Atlantis die gru-ontdekking gemaak van ’n pasgebore baba wat in ’n sakkie in ’n oop stuk veld in Espieglestraat gedump is. Kinders tussen 9 en 11 het na bewering winkeltjie-winkeltjie gespeel toe hulle op die sakkie afkom. Een van die seuns het na bewering gesien hoe twee meisies met ’n sakkie daar staan en eers rondkyk. Hulle het die sakkie daar neergesit en geloop. Die nuuskierige laitie het gaan kyk wat daarin is toe hulle wegloop. Die seuntjie het glo die sakkie oopgeskeur en toe hy sien dis ’n baba, het hy die sakkie net so gelos en na sy huis gehardloop om sy familie te vertel. ’n Inwoner vertel sy was op pad uit om haar ma se suster by die hek te gaan afsien toe die kinders vir haar kom sê sy moet die polisie bel, want daar lê ’n baba oorkant die pad. “Ek vra nog: ‘Is julle seker dis ’n baba?’ Toe sê die kinders: ‘Ja, ’n regte baba, want die sakkie is vol bloed.’ ” Die inwoners weet egter nie wie die meisies is wat die baba daar gedump het nie. Die bewering is dat die twee meisies uit Sherwood Park se rigting geloop en terug daarheen gegaan het nadat hulle die sakkie gedump het. Die owerhede sal nou met een van die huiseienaars in die straat opvolg wat kameras het om te kyk of die meisies geïdentifiseer kan word. Verberging Sers. Noloyiso Rwexana, ’n polisiewoordvoerder, het bevestig die Atlantis-polisie is Sondag na ’n toneel in Espieglestraat uitgeroep waar gemeenskaps­lede die fetus van ’n babaseuntjie in ’n plastieksak gevind het. Volgens Rwexana is niemand nog gearresteer nie en ’n saak van verberging van geboorte is geopen vir ondersoek. Enigeen met meer inligting wat die ondersoek kan help, word versoek om die Atlantis-polisie by 021 571 8500 te bel.