DIE gemeenskapspolisiëringsforum in Hanover Park het sy misnoeë oor die optrede van die Philippi-polisiestasie se lede­ uitgespreek. Volgens Ka­shiefa Mohammed­, lid van die forum, het hulle bewus geword van die voorval nadat die familie van Ashley Petersen hulle gekontak het. Mohammed sê: “Ons is teleurgesteld­ oor die behan­deling en diens wat die familie glo by die polisie ontvang het. Ons sal graag ondersoek wil instel om te weet wat regtig gebeur het sodat soorgelyke voorvalle nie weer gebeur nie. Die persone wat verantwoordelik is, moet aan die pen ry.” Lasbrief Kapt. FC van Wyk, polisiewoordvoerder, het bevestig dat speurders van die Steenberg-polisiestasie Petersen vir ’n uitstaande lasbrief van huismoles gearresteer het. Van Wyk sê: “Die verdagte is op 23 April by sy huis gearresteer. Hy het die volgende dag in die aanhoudingselle siek geraak. “Paramedici is ingeroep en die verdagte is na een van die nabygeleë hospitale geneem. Hy is daarna oorgeplaas na ’n ander hospitaal vir verdere mediese behandeling. Hy is weer op 5 Mei uit die hospitaal ontslaan en was nie in ’n toestand om in die hof te verskyn nie. Die ondersoekbeampte het die volgende dag aan die hof aangedui dat die verdagte siek is en die saak is in die hof teruggetrek. “Sy familie is ingelig en sy ma het hom by die po­lisie­­stasie in Philippi kom haal.”