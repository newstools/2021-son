NICK Mallett het by die Stormers se oefensessies kom inloer om ’n bietjie insig te gee en sy vaardighede in moderne rugby op te knap. John Dobson, afrigter van die Stormers, het gister aan Son bevestig dat Mallett nie as ’n konsultant by die Kaapse franchise betrek is nie. “Hy (Mallett) het net twee keer by ons oefensessies kom waarneem,” het Dobson gesê. Volgens Dobson is daar geen finansiële ooreenkoms tussen Mallett en die Stormers nie. “Hy wou net sy vaardighede in moderne rugby bietjie kom opknap. Ons waardeer sy insigte, maar daar is geen formele geldelike ooreenkoms oor hom wat na sekere aspekte van die spel moet kom kyk nie,” het Dobson verduidelik. Die 64-jarige Mallett het in sy speeldae van 1980 tot 1985 as agtsteman vir die Westelike Provinsie uitgedraf. Hy was lid van die WP-span wat die Currie Cup vier keer tussen 1982 en 1985 gelig het. In 1984 het hy vir die Bokke in twee toetse teen Suid-Amerika uitgedraf. Hy het ook aangegaan om Suid-Afrika van 1997 tot 2000 met groot welslae af te rig. In 2004 het hy van Stade Français in Frankryk af teruggekeer na die Kaap om die pos van die WP se direkteur van rugby op te neem. Hy het van 2007 tot 2011 ook Italië se nasionale span afgerig. Deesdae werk Mallett as ’n rugbyontleder vir SuperSport. Hy is goed vertroud met Europese toestande ná sy tyd in Italië. hy het ook in Frankryk afgerig. Die Stormers was laas week ongelukkig om hul eerste game van die Rainbow Cup-kompetisie teen die Sharks in die doodsnikke met 30-33 in die Cape Town Stadium te verloor. Steven Kitshoff (kaptein) se span kom Saterdag weer in die Moederstad teen die gedugte Bulls te staan. Jake White (afrigter) se Bulls-span het verlede week die Lions op Loftus Versfeld in Pretoria met 22-9 getroef.