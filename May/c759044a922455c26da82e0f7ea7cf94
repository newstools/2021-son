DIE Killarney-renbaan in Kaapstad gaan gasheer speel vir ’n spesiale race. Dit gaan nie soos gewoonlik oor die vinnigste motor nie, maar ’n wedloop gaan aangebied word om atlete te help om vir die marathon by die Olimpiese Spele in Tokio te kwalifiseer. Weens die Covid-19-pandemie was daar baie min kanse vir plaaslike atlete om aan marathons deel te neem. Dis dus om dié rede dat die Langa Atletiekklub, in samewerking met Westelike Provinsie Atletiek (WPA), sowel as die borg Retail Capital saamgewerk het om te verseker dat ’n wedloop om vir die Spele te kwalifiseer – die Langa Marathon Challenge – op 30 Mei aangebied word. Die Killarney-renbaan is deur World Athletics hiervoor goedgekeur. Dis ’n ideale geleentheid vir plaaslike en Afrika-talent om vir die Spele te kwalifiseer. Die kwalifiserende tyd is 2 uur 29 minute en 30 sekondes vir vroue en 2:11:30 vir mans. Die marathon word deur die afrigter Chris Bruwer en Aubrey Isaacs, wedloopvoorsitter van die reëlingskomitee van die Langa-klub, georganiseer Isaacs sê: “Ons is toegewyd aan atletiek in Afrika. Daarom het ons ’n poging aangewend om te verseker dat die atlete van ons vasteland kans kry om vir die Spele te kwalifiseer. “Die pandemie was buitengewoon uitdagend. Dis dus goeie nuus dat ons dié wedloop in ’n baie moeilike tydperk kan aanbied. “Die roete is vinnig en veilig. Dis ook redelik beskerm teen die wind. Daar is sitplekke in die stadion rondom die baan.” Elroy Gelant het reeds vir die Spele gekwalifiseer. Hy gaan as ’n pasaangeër deelneem om ander atlete te help om die kwalifiserende vereistes te haal. Fortunate Chidzivo van Langa is een van talle atlete wat vir die Spele wil kwalifiseer. Die Zimbabwiër is die rekordhouer oor 10 km en 21,1 km in haar land. Slegs 50 elite-atlete sal deelneem. Inskrywings sluit Vrydag. Aansoeke kan gerus aan Chris Bruwer gestuur word by coachchrisbruwer@gmail.com of hy kan by 071 779 0650 gekontak  word.