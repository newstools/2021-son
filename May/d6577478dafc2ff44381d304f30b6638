TWEE mans is vas nadat hulle na bewering vroeg vanoggend ‘n trok aan die brand gesteek het in Rocklandsweg in Kariega in die Oos-Kaap. Die verdagtes word aangekla van die kwaadwillige beskadiging van eiendom, openbare geweld en die beskadiging van infrastruktuur. Kapt. André Beetge, 'n polisiewoordvoerder, sê toe die polisie op die toneel kom, was daar sowat 200 betogers wat klippe gooi. Die polisievoertuig is ook met klippe bestook. Beetge voeg by 'n waarskuwingskoot is gevuur om die betogers weg te jaag sodat hulle kan kyk of die trokdrywer in die brandende trok is. Hy voeg by die drywer kon gelukkig betyds wegkom. Hy het na ‘n nabye plaas gevlug, waar hy toe die polisie gekontak het. Die verdagtes verskyn binnekort in die hof.