WELLINGTON. – Boelies, bendebedrywighede en dwelms is van die grootste probleme waarmee skole te doen kry. Dít is hoekom die Wellingtonse gemeenskapsforum, Safer Schools, Kindersorg, én bendeleiers met die skole in die Kaapse Wynland-streek hande gevat het om hierdie euwels hok te slaan. ’n Veldtog in samewerking met dié vennote het gister by die Hoërskool Wellington afgeskop. Gister is die Sekondêre Skool Weltevrede besoek en vandag is Bergrivier Sekondêr aan die beurt. Nog ’n euwel wat deesdae oral in skole kop uitsteek, is kuber-afknouery, wat in erge gevalle daartoe kan lei dat kinders selfmoord pleeg. Só verduidelik Gaynor Petersen van Kindersorg aan die leerders van die Hoërskool Wellington. Volgens Petersen gebruik leerders die sosiale media om medeleerders te boelie, want dit kan soos ’n veldbrand versprei. Dit gebeur meestal onder meisies. Petersen vertel: “Dis die nuwe in ding onder leerders. “Wat gebeur, is iemand gaan dalk na ’n paartie toe en eksperimenteer met dinge en daar word skelm van haar foto’s geneem. Skaam “Wanneer sy by die skool kom, dink sy: Hoekom hou almal my dop? Ek is mos nie populêr nie of het ek dalk ’n gat in my kous? “Maar sonder dat die persoon weet, is daar foto’s van haar op Facebook gepost. “Nou praat almal agter haar rug en sy is skaam, want haar naam loop by die skool rond. “Twee of drie dae later vergeet die mense daarvan, maar nie sy nie. Sy besluit om die aand haar ma en pa se pille te drink omdat sy nie die moed gehad het om met iemand daaroor te praat nie.” Volgens Lee Williams, ’n koördineerder van Safer Schools, sit hulle deesdae in die Wes-Kaapse onderwys­departement (WKOD) met ’n groot probleem wat selfmoord onder leerders betref. Williams sê hulle is diep getref deur die twee leerders van Hoërskool La Rochelle in die Paarl wat laas jaar selfmoord gepleeg het. Sy vertel: “Ons het soos ’n groot mislukking gevoel. “As julle ’n probleem het, kan julle met ons gesels. “Ons is nie net hier vir die onderwysers nie. “As jy voel ’n onderwyser teister of mishandel jou, moet jy daardie onderwyser rapporteer.” Harvey Cupido, skoolhoof, sê ’n handjievol van sy leerders is by bendes betrokke. Cupido sê sy grootste uitdaging is om bendes van sy skool af weg te hou. Hy sê: “Daar is tye dat dit opvlam en dan is daar tye dat dit rustiger word. “Ek weet hulle het nou laas vrede onder mekaar gemaak.” Peter Julies, die voorsitter van skoolbeheerliggame in die Wes-Kaap, sê ’n mens kan hierdie probleme net bekamp wanneer ouers meer betrokke raak by hul kinders se lewe. Julies sê ouers moet hul oë op hul kinders hou sodat hulle presies weet waarmee hulle besig is. Verander Hy vertel: “Die probleme begin al eintlik in die laerskool en wanneer die kind in gr. 8 kom, ruk die kind handuit. “Daar moet meer aktiwiteite by skole gehou word. “Dinge sal net kan ver­ander as almal hand bysit en betrokke raak.”