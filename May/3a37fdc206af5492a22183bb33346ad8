ROBERTSON. – ’n Moewiese slaggat het byna die lewe van ’n jong man geëis. Denzil Davids (22) sit nou met ’n gat in sy kop nadat hy Saterdagaand in ’n motorongeluk betrokke was. Davids sê hy was in sy ma se Corsa-bakkie op pad na ’n tjommie toe hy die slaggat in Keeromstraat tref. Volgens Davids was dit so skuins voor 22:00 toe die voorval gebeur het. “Ek was geensins bewus van die gat in die pad gewees nie,” het Davids nog in geweldige pyn gesê. “Toe die bakkie se voorwiel die gat tref, het die bakkie begin tol,” sê hy. Daarna het die bakkie met ’n helse slag teen ’n boom tot stilstand gekom. “Ek was deurmekaar en ek kon nie uit die bakkie klim nie,” vertel Davids steeds in erge skok. Ziska Adams, ’n dokter wat in daardie stadium aan diens was, het by die motorongeluk gestop. Sy het Davids op die toneel behandel en ’n ambulans het hom hospitaal toe geneem. Adams het Davids by die hospitaal gestabiliseer en hom na ’n Mediclinic verwys. Davids is Sondag ontslaan en sterk nou tuis aan. Duidelik Die Davids-gesin dreig nou om die Langeberg-munisipaliteit hof toe te sleep vir die skade aan hul bakkie, asook pyn en lyding. ’n Couple wat in die omgewing bly, sê hulle kan altyd tot in hul slaapkamer duidelik hoor wanneer ’n kar deur daai gat ry. Son het vroeër dié maand berig oor die slaggate in die dorp. Riaan de Jong van die mayor­ se kantoor het toe in ’n e-pos gesê dat die munisipaliteit die slaggate gereeld herstel. Son het weer ’n e-pos oor Davids se voorval na die munisipale woordvoerder, Willy-John Gordon­, gestuur. Gordon, sowel as De Jong, het bevestig dat hulle Son se navraag ontvang het, maar het teen druktyd nog nie reageer nie.