DIE PA van die vermiste eenjarige babaseuntjie van Gansbaai het na verneem word bos gelos oor wat met die seuntjie gebeur het. Cheslin Filander wat in die tjoekie is oor sy vermiste babaseuntjie, Chesswell Makampies, het glo 'n bekentenis afgelê. Volgens gerugte het Filander die babaseuntjie na bewering op 'n stortingsterrein begrawe nadat hy die kind vermoor het. Mariaan Visgagie, 'n gemeenskapswerker wat deel van die soektog na die seun was, sê: “Daar was gerugte in die sosiale media dat die kind se pa hom by die stortingsterrein begrawe het nadat hy die kind vermoor het. "Die polisie het Vrydagoggend die kind se familie by die huis kom kry en na die polisiestasie geneem. Hulle was onder trane." Sy voeg by dat die pa die polisie na bewering ook gaan wys het waar hy die kind begrawe het. Kol. Winston Coetzee, stasiebevelvoerder van Gansbaai-polisiestasie, bevestig dat Cheslin 'n bekentenis oor die seuntjie se verdwyning gemaak het. Hy kon egter nie gerugte bevestig wat in die sosiale media die rondte doen nie. Coetzee sê: “Wat die bekentenis behels weet ek nie, want ek het nog nie die verklaring, wat hy afgelê het, gesien nie. "Dit kan ook nog nie bekend gemaak word nie, want dit vorm deel van getuienis wat in die hof voorgelê gaan word. "Die vermiste seuntjie is ook nog nie opgespoor nie. Die soektog duur voort en alle leidrade word opgevolg.” Filander het 'n geskiedenis van kindermishandeling en het onlangs uit die tronk gekom. Hy het twee jaar in die tjoekie gesit omdat hy sy girlfriend se kind een aand gaan haal het en die volgende oggend was die dogtertjie se lyf vol merke en opgeswel. Hy het na bewering ook 'n ander eks-meisie se kind mishandel. Chesswell is al vir meer as 'n maand vermis, nadat hy by sy pa vir die aand gaan oorslaap het. Die pa het die kind die betrokke aand aan die slaap gemaak en het toe uitgegaan en eers die volgende oggend teruggekeer. Dis toe hy ontdek het die kind is weg. Daar is heeldag na die kind gesoek waarna dit die aand by die polisie aangemeld is. Cops het die area en huis waar die kind oorgeslaap het herhaaldelik deursoek. Selfs 'n snuffelhond is gebruik en die gemeenskap het selfs in 'n nabye woonbuurt gaan soek, maar sonder enige sukses. Visagie sê: "Die cops moet hom net bliksem sodat hy kan sê wat van die kind geword het. Hy het ‘n geskiedenis van kinders wat hy mishandel. Ons wil net weet of die kind lewe of dood is.”