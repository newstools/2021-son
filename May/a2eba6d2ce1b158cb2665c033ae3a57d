MOSSELBAAI. – As jy ruik na ’n ander vrou se perfume, dan gaan jou knaters skroei. Vra maar vir ’n ou wat met kookwater gegooi is omdat sy verloofde ’n ander parfuum aan hom geruik het. Lucky Sithoto (36) is baie lucky dat sy verloofde nie heeltemal sy manlikheid weggebrand het nie. Sithoto se troubles het Saterdagmiddag begin toe hy ná ’n gekuier saam met vriende by sy huis in die woonbuurt KwaNonqaba opgedaag het. Sy meisie meen toe hy ruik net te soet vir woorde. Volgens hom het sy meisie hom dadelik daarvan beskuldig dat hy op haar cheat. Hy vertel: “Ek het nie regtig besef wat sy sê toe sy sê ek ruik na parfuum nie. “Om eerlik te wees, ek het gedog sy maak ’n grap. Maar toe volg sy my slaapkamer toe met ’n ketel kookwater, waarmee sy my toe gooi.” Sithoto sê sy aanstaande het toe weggehardloop en is nou nog nie tuis nie. “Sy beskuldig my ook dat ek jol met jong meisies, maar ek was net uit vir nice times en ’n paar drankies met my vriende. Ek het tussen mense gesit wat almal differently geruik het. “My familie is kwaad vir haar, maar ek nie, want ek dink sy sit met insecurities.” ’n Familielid van hom, Nombi Xele, sê die paartjie het nooit in die ver­lede probleme gehad nie. “Ons is baie verbaas oor wat gebeur het en as familie wil ons graag hê sy moet haar optrede aan ons kom verduidelik,” sê sy. Intussen hoop Sithoto dat sy nannas weer terug huis toe sal keer. Dié keer vir stomende romanse, nie vir nog ’n stomende ketel nie.