SES moorde en vier verkragtings. Dit is van die misdade wat gepleeg is deur gevangenes wat laas jaar weens Covid-19 op parool vrygelaat is. Die departement van korrektiewe dienste het dié syfers Woensdag tydens 'n sitting van die parlementêre portefeuljekomitee van justisie en korrektiewe dienste bekendgemaak. Ronald Lamola, minister van justisie, het laas jaar aangekondig dat 19 000 gevangenes, wat nie-gewelddadige misdade gepleeg het, vrygelaat sou word om oorbevolking in tronke tydens die pandemie te verlig. Altesaam 13 989 gevangenes is laas jaar einde April vrygelaat. Tot nou het 126 van die paroolgangers weer oortree. Volgens Anna Molepo van die departement van korrektiewe dienste, het werkloosheid en bendes tot die oortredings bygedra. Die departement beskou nogtans die besluit, om gevangenes vroeër op parool te plaas, 'n sukses. - News24