NÁ ’N droë Desember 2020 vir sewesrugby weens Covid-19, sal Kapenaars en aanhangers van rugby se korter formaat hul lippe begin aflek vir ’n dubbele dosis sewes-aksie in 2022. Die datums vir volgende jaar se Wêreldbekertoernooi vir sewesrugby is gister deur die Suid-Afrikaanse Rugbyunie (SA Rugby) en Wêreldrugby bevestig. Die Springbok-sewesrugbyspan gaan volgende jaar vanaf 9 tot 11 September in Kaapstad se beeldskone Cape Town Stadium probeer om vir die eerste keer as Wêreldkampioen gekroon te word. Die Blitsbokke kon nog net sewes se Wêreldreeks-titel (drie keer) wen, terwyl WB-sukses hulle nou al vir drie dekades ontduik. Met die bevestiging van die sewes se vierjaarlikse skouspel sal dit voor volgende jaar se Wêreldreeks-toernooi in die Kaap vir groot opgewondenheid sorg. Die toernooi vind elke jaar in Desember plaas, maar laas jaar was die eerste keer dat dit nie gehou is nie. Passie En as die land teen Desember al met trop-immuniteit teen Covid-19 spog, kan ons na vanjaar se toernooi in die Kaap ook uitsien. Dit is nie net die Blitsbokke wat in aksie sal wees nie, maar ook die nasionale vrouespan, Imbokodo, wat in dieselfde tydperk aan die vroulike weergawe van WB-sewes sal deelneem. Mark Alexander, president van SA Rugby, het luidens ’n verklaring gesê die aan­bieding van dié Wêreldbekertoernooi is ’n kans om die land se passie vir sewesrugby uit te beeld.