SOWAT ses maande voor die munisipale verkiesing, die einde van die huidige plaaslike regeringstermyn, is daar ampsdraers wat hul kantore 'n make-over gee. Son verneem die kantore van onder meer die onderburgemeester, Ian Neilson, lede van die burgemeesterskomitee en selfs portefeuljevoorsitters gaan nuwe furniture kry. Die Stad Kaapstad sal na verwagting sowat R380 000 op die nuwe meubels spandeer. Die ANC in die Kaapse stadsraad beskryf dit as "fiscal dumping". Xolani Sotashe, ANC-leier in die raad, verduidelik: "Dit is wanneer die betrokke regeringsfeer of departement te stadig is om hul begroting binne die bepaalde tyd te spandeer. "Geld wat nie in die tydperk spandeer is nie word dan deur die nasionale tesourie teruggeëis." Hy voeg by die probleem met dit is dat geld aan die einde uitgegee word op iets waarvoor dit nie oorspronklik bedoel was nie. “In die tyd van Covid-19, is fiscal dumping iets wat nie eers ’n opsie moet wees nie. Dis eintlik ’n skande dat dit plaasvind, want daar is so baie ander meer belangrike dinge waarop die geld gespandeer kon word.” Sotashe voeg by: "Vat byvoorbeeld die mayco-lid vir gemeenskapsdienste en gesondheid, dr. Zahid Badroodien, wie se departement meer menslike verantwoordelikhede weens Covid-19 in die gesig staar." In reaksie sê Badroodien: "Councillor support, wat meubels bestuur het, het in Maart 2020 al vir die opgraderings begroot." Hy sê verder dat al die uitgawes in sy departement deur die begroting van die mayco-lede-direktoraat voorsien word. "Die councillor support-begroting is afsonderlik van die City se diensleweringsbegroting." Die Stad Kaapstad het in antwoord op navrae die upgrades aan Son bevestig.