MOHAMED Salah is gereed om Liverpool te verlaat, veral met top-klubs soos Real Madrid en Barcelona wat aanhoudend na hom voelers uitsteek vir sy dienste. Die Franse kampioenspan Paris Saint-Germain is ook nou in die wedloop en is bereid om Kylian Mbappé te verruil om die Egiptenaar na Parys te lok. Salah (28) se kontrak verstryk in 2023 en hy het nog nie weer met die Reds se hiërargie ontmoet oor ’n moontlike verlenging daarvan nie. Mbappé huiwer intussen om ’n nuwe kontrak met PSG te onderteken. Dit gons daaroor dat die 22-jarige Franse Wêreld­beker-wenner nie gretig is om sy kontrak te verleng nie. Gerugte loop dat hy sy sokker elders wil gaan speel, met Real Madrid sterk in die prentjie. PSG se grootbase beskou Salah glo as die perfekte kandidaat om Mbappé te vervang. “Niemand by die klub het nog met my gesels nie,” het Salah verduidelik. – AP