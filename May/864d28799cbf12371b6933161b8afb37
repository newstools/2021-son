TE MIN bejaardes het tot dusver vir hul inenting teen Covid-19 geregistreer. Dr. Nomafrench Mbombo, Wes-Kaapse minister van gesondheid, sê net sowat 250 000 senior burgers het reeds geregistreer. “Dit is uit die meer as 750 000 bejaardes wat kwalifiseer om vir fase 2 van die inentingsprogram te registreer,” verduidelik sy. Mbombo sê sy het in haar veldtog om senior burgers te registreer, opgelet sommige van hulle twyfel daaroor of hulle die Covid-19-entstof moet kry of nie. Sy sê verder: “As gevolg van die pandemie het ons bejaardes aangemoedig om vir hul eie veiligheid tuis te bly. “Baie van hulle is daarom nie bewus van wat daar buite aangaan nie. Sommige sê hulle vertrou God en sê dat God hulle tot dusver teen die virus beskerm het.” Die Wes-Kaapse premier, Alan Winde, het bejaardes op sy beurt aangemoedig om te registreer sodat daar nie in ’n latere stadium ’n groot gejaag is nie. Hy verseker bejaardes die entstof is veilig en sê: “Ons het nog geen kwessies uit die 60 000 gesondheidswerkers gehad wat tot dusver ingeënt is nie.” Piek Hy voeg by: “Aan die ander kant is daar 11 500 mense uit die 6 miljoen mense in die Wes-Kaap wat hul lewe weens Covid-19 verloor het.” Winde sê daar is moontlik ook ’n algemene gevoel dat daar geen haas is om die entstof te kry nie, want ons is nie tans in die piek van ’n golf nie. Hy sê egter dis beter dat mense nou registreer sodat daar nie later ’n instroming van registrasies is wanneer die inentingsproses moet afskop nie. Dr. Keith Cloete, die Wes-Kaapse gesondheidshoof, sê op sy beurt hulle is nog op hul hoede vir die derde golf van die pandemie. Hy sê daar is geen presiese datum vir wanneer dit dalk sal begin nie. Volgens hom is daar ’n moontlikheid dat die derde golf kleiner as die tweede een sal wees. Maar dit hang af van hoe mense sal optree. Cloete moedig mense aan om byeenkomste soos matriekafskeide te vermy. “As julle bymekaar moet kom, hou dit buitemuurs. Handhaaf ’n sosiale afstand en dra asseblief jul maskers.”