TALLE mense is die naweek op die land se paaie dood. Een persoon is dood in ’n ongeluk tussen ’n bus en ’n motor naby Komani in die Oos-Kaap. Die oorledene was die enigste insittende in die motor. Van die passasiers in die bus is ook in die ongeluk beseer. Unathi Binqose, woordvoerder van die provinsiale departement van vervoer, sê die voertuie het in teenoorgestelde rigtings gery. Vyf mense is ook dood in ’n ongeluk op die R303 in Ceres in die Koue Bokkeveld, Wes-Kaap. Jandre Bakker, Wes-Kaapse verkeerswoordvoerder, sê vier voertuie was in die botsing betrokke. Die oorsaak van die ongeluk is in hierdie stadium nie bekend nie. Volgens Bakker het ses insittendes in een van die voertuie beserings opgedoen. Nóg drie mense is Saterdag dood in ’n ongeluk op die N1 naby Kroonstad in die Vrystaat. ’n Motor het beheer verloor en in aankomende verkeer gery en ander motors getref. Hillary Mophete, 'n polisiewoordvoerder, in die Vrystaat, sê ’n saak van strafbare manslag word ondersoek.- SABC News