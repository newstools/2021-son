DIE uitdaagwedstryd tussen die Cheetahs en ’n SA Uitnodigingspan dien nie net as ’n geleentheid vir spelers soos Rosko Specman en Frans Steyn nie, dit gaan ook vir beseerde en minder bekende spelers broodnodige wedstrydtyd gee. Só sê Ricardo Loubscher, die hoofafrigter van die Uitnodigingspan. Die voormalige Springbok-heelagter en hulpafrigter het gister vanuit Bloemfontein met Son oor die wedstryd gesels. “Daan Human (hulpafrigter) vlieg môreaand in, maar die meeste spelers gaan eers Donderdag hier wees,” sê Loubscher, wat ook al in Frankryk afgerig het. “Ons sal dan hoogstens twee sessies en ’n kapteinsoefening inkry voor ons Saterdag veld vat.” Hoewel Loubscher nie die aap heeltemal uit die mou wou laat nie, kan ’n mens aanneem dat die Stormers se Leolin Zas (vleuel) en Tristan Leyds (heelagter) Saterdag in aksie sal wees. Die Lions-flank Roelof Smit en vleuel Jamba Ulengo, asook die Bulls-skrumskakel Keagan Johannes is manne wat ook ’n geleentheid gaan kry. Die Sharks se Michael Kumbirai kan ook doen met ’n bietjie speeltyd, terwyl Suid-Afrikaanse rugbyondersteuners ook sal kan kennis neem van jongelinge soos Shayne Bolton, Reinier Viljoen en Marnus van der Merwe. “Van dié spelers het min wedstrydtyd op hulle kerfstok tot dusver, terwyl ander van beserings af terugkeer. “Ons is tans in gesprekke met die krag- en kondisioneringspesialiste van die unies om te gesels oor elkeen se statistieke en inligting sodat ons kan weet hoe lank elke speler kan speel.” Specman en Steyn is vandeesweek betrokke by die Bokke se kamp.