“DIT is tyd dat kunstenaars van kleur gevier word.” Dít is die woorde van die filmmaker, skrywer en akteur Enrico Hartzenberg, wat onlangs ’n fotosessie vir ’n paar briljante gevestigde asook opkomende kunstenaars van kleur gereël het. Onder die kunstenaars was die akteurs Sanchia Davids (Krismis van Map Jacobs), Ayden Croy (Melody), Chad Baai (Arendsvlei), Cantona James (Arendsvlei), Chelsea Thomas (Arendsvlei), Jolene Martin (Arendsvlei, Scoop Schoombie) Clayton Evertson (Arendsvlei), Celeste Matthews (Arendsvlei), Lee-Ann van Rooi (Sara se Geheim, Suidooster) asook Ger­shwin Mias (Arendsvlei). Die rapper Rodney Goliath, oftewel Rotas The Rapper, die kindermodel Silas Petersen en Zinnia Petersen, ’n voice-over artist en 2019 se Miss Petite SA, is ook gekiek. Enrico verduidelik hy wou met dié shoot die kollig op kunstenaars van kleur in die vermaaklikheidsbedryf werp. Atmosfeer “Ek wou hulde bring aan mense van kleur wat baie hard in die bedryf werk om ’n verskil te maak. “Dit is baie selde dat kunstenaars van kleur in die bedryf gevier word vir die uitstaande werk wat hulle doen. “Die atmosfeer tydens die shoot was wonderlik; ons het almal geweet wie ons is, waarnatoe ons op pad is en wat die doel van die shoot is.” Enrico, wat ook die skrywer en vervaardiger van die webreeks Van Adamse is, voeg by verandering in die bedryf vir kunstenaars van kleur is stadig maar seker besig om te gebeur. “Die feit van die saak is – mense van kleur word steeds in die bedryf gemarginaliseer, maar terselfdertyd maak daar ook deure vir ons mense oop. “Kyk maar net na Skemerdans wat tans op Showmax beskikbaar is en programme soos Arendsvlei en Suidooster. Daar vind ’n verandering plaas. “Die enigste ding wat ek nog wil sien gebeur, is dat ons ons nie meer beperk tot die stereotipe nie.”