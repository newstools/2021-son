DIE Universiteit van Wes-Kaapland (UWK) se vurige losvoorspeler Tinotenda Mavesere is verheug oor sy vordering in sy tweede seisoen van Varsity Cup-rugby. Die 22-jarige boorling van Kadoma in Zimbabwe is een van drie spelers wat benoem is vir vanjaar se Varsity Cup Player That Rocks – ’n uiters funky naam vir speler van die toernooi. Die Ikeys se James Tedder en die CUT Ixias se opwindende heelagter, Cohen Jasper, is die ander kandidate. “The Driller”, soos Mavesere onder sy UWK-spanmaats bekendstaan, het die oog getref met sy kragspel. Die Zimbabwiër se verwoestende lopies en fisieke verdediging het vrees by verskeie teenstanders ingeboesem. So ook sy goeie spel by die afbreekpunte. Hy is saam met Maties se Ben-Jason Dixon en die Ikeys se Niel Otto benoem as voorspeler van die toernooi. Die tweedejaar-BA-student spog ook met internasionale ervaring. Hy het reeds ses toetse vir Zimbabwe se Sables op sy kerfstok. Hy het juis teruggekeer na sy geboorteland om hom voor te berei vir stryde teen Zambië, Namibië en Tunisië. Gelukkig kon Mavesere gister vanuit Zimbabwe tyd afknyp om met Son te gesels. “As ek reflekteer op waar ek laasjaar was en waar ek nou is, dui dit op verbetering,” het Mavesere gesê. “Ek is regtig trots op wat ek tot dusver bereik het en sê baie dankie vir die Here, want hierdie is als deel van ’n plan vir my lewe. Ek sien daarna uit om beter te word.” Hy het laas jaar vir Udubs uitgedraf, maar erken hy het nie die impak gemaak wat hy vanjaar gemaak het nie. “Daar was baie aspekte van my spel wat nie goed genoeg was nie. Verskuldig “My verdediging het aandag gekort en so ook my lynstaanspel. Ek het dit als nou met behulp van ál my afrigters by UWK verbeter en ek pluk nou die vrugte daarvan. “Ek is hulle baie dank verskuldig, al het ons nou nie die uitspeelrondes gehaal nie.” Jy kan vir Mavesere of jou gunsteling-speler op Varsity Cup se Facebook-blad stem.