“KAN ons nie gaan kyk daar by die riete nie? Want dit is waar ek vir haar gesien kat vang het.” Só het Betty Cloete (57) van Kleinvlei in Eersterivier die cops gevra die dag toe Melvin Volkwyn (42) gearresteer is ná Orderick Lucas (1) se verdwyning. Cloete het gister in die Kaapse hooggeregshof getuig. Die “kat vang” waarna sy verwys, is volgens Cloete die kere dat sy die vermoorde Orderick se ma, Davidene Lucas, op ’n sekere spot tussen die riete gesien staan en wag het vir sekswerk. Volkwyn staan tereg vir die moord op Orderick. Volgens Davidene het sy Orderick op 24 Maart in sy sorg gelos. Hy is net meer as ’n week later dood gevind. Cloete, ’n afgetrede undercover-sekuriteitswag, het namens die staat getuig oor wat sy kan onthou en wat sy gesien het in die tyd dat Davidene op 28 Maart 2019 vir Orderick as vermis aangemeld het. Cloete het aan die hof gesê dat sy laas vir Davidene en Orderick op 25 Maart by haar huis gesien het toe sy ’n kiembie vir die kind gekoop het. “Sy het nie genoeg geld gehad nie en wou ’n sigaret koop by die winkel. Ek het vir die winkeleienaar gesê om dit vir haar te gee en dit op my boekie sit nadat sy my vir ’n rand gevra het.” Cloete sê sy kan onthou hoe Davidene daar met Orderick opgedaag het. “Dit was om 22:00 wat sy daar met Orderick aangekom het. Hy was agter op haar rug vasgemaak. “Sy het ’n deurskynende doekie opgehad met ’n wit bandage daaronder,” getuig sy. Volgens Cloete het sy Orderick en sy ma geken omdat sy baie by haar huis kom kuier het. Sy het klein Orderick soos haar eie kind gesien. Volkwyn se regsverteenwoordiger, adv. Susanna Kuun, het aan Cloete gevra of sy sou sê Orderick was goed versorg. “Daar was tye dat hy vuil en honger was as hy by my kom kuier het. Dan het ek vir hom baiekeer kos gegee,” het sy getuig. Cloete het verder getuig sy ken Volkwyn omdat hy haar dogter en kleindogter se hare by haar huis kom doen het. Inligting Kuun het vir Cloete gevra of sy iets weet van Orderick se verdwyning. “Ek het nie baie inligting nie, maar ek weet almal het gepraat van sy verdwyning. “Dit het soos ’n veldbrand versprei in die gemeenskap,” het sy getuig. Cloete het verder getuig sy het net vir Davidene weer gesien op die aand dat Volkwyn gearresteer is en die polisie uitgekom het om na Orderick te soek. Cloete het voorts getuig sy wou later in die week met die ondersoekbeampte in die saak praat, maar sy het nie reggekom nie. “Ek het maar aangegaan met my lewe, maar ná ’n tydperk het ek na die polisiestasie gegaan om na die detective te soek. “Maar by Kleinvlei-polisiestasie is ek gesê hulle ondersoek nie die saak nie. Ek het my nommer en naam daar gelos in geval die beampte my wil kontak,” het sy getuig. Maar dit het volgens haar nooit gebeur nie. Mornay­ Julius, die staatsaanklaer, het dit aan Cloete gestel dat die getuienis dat sy Orderick op 25 Maart 2019 saam met sy ma gesien het, ’n leuen is omdat dit haar byna twee jaar gevat het om dit met iemand te deel. Rede Cloete het teruggekap: “As enige van hulle (die polisie­beamptes) na my uitgereik het, sou ek dit vir hulle gesê het. “Ek het geen rede om ’n leuen te vertel nie.” Die hofsaak gaan Maandag voort.