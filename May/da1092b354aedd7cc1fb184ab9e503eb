DIE Stad Kaapstad het Vrydagoggend 'n nuwe speaker vir die raad se voorsitterstoel. Felicity Purchase, burgemeesterskomiteelid vir vervoer, is met 'n DA-meerderheid in die raad as die nuwe speaker verkies. "Die nuwe speaker is weens haar witheid gekies." Sò reageer die ANC op die verkiesing. Xolani Sotashe, ANC-leier in die stadsraad, sê aan Son: "Ek het Tandie Makasi genomineer omdat sy die eienskappe beklee om in die pos te wees en dit goed te bestuur. Purchase was 'n disaster in die vervoer-portefeulje." Purchase, ook wyksraadslid vir Masiphumelele, was tussen 1996 en 2000 onderburgemeester van die destydse Suid-Peninsula-munispaliteit. Sy het haar politieke loopbaan in 1995 in die toe Vishoek-raad begin en is ook 'n voormalige voorsiter van die Suid-Peninsula subraad. Sedert 2008 was sy in talle portefeuljes. Onder meer burgemeesterskomiteelid vir ekonomiese ontwikkeling, toerisme en eiendomsbestuur en meer onlangs vervoer. Die Speaker-stoel was vir net minder as 'n maand leeg, nadat Dirk Smit verlede maand na 45 jaar sy uittrede aangekondig het. Smit het ook einde April sy laaste raadsvergadering as voorsitter bygewoon. Son verneem dat tydens die raadsvergadering het die EFF nie aan die verkiesing deelgeneem nie. Dit terwyl die Noluthando Makasi deur die ANC genomineer is en die Vryheidsfront Plus die ACDP se Grant Haskin genomineer het. Intussen het die EFF aangedui dat hulle nie aan die verkiesing gaan deelneem nie. 