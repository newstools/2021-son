HOE nader aan die moord, hoe meer is daar geping. Dit het gister in hof 13 in die Kaapse hooggeregshof uitgekom waar die regspan van Zane Kilian redes ingedien het hoekom die Ping King borgtog moet kry. Kilian, ’n skuldinvorderaar, is vroeër daarvan aangekla dat hy medepligtig is in sameswering tot moord (op 18 September laas jaar) op die top cop lt.kol. Charl Kinnear van die teenbende-eenheid (AGU). Kilian en die vermeende bendebaas Nafiz Modack word saam aangekla. Dié twee en Jacques Cronjé (50), Ricardo Morgan (36) en Ashley Tabisher staan almal tereg op vele ander klagte en almal moet weer Vrydag in die Blue Downs-streekhof verskyn. Kilian was nie self in die hof nie en alles is aan die hand van beëdigde ver­klarings gedoen. In Maart in die streekhof in Bellville het landdros Nonkosi Saba beslis Kilian mag nie bail kry nie. Adv. Marius Botha (vir Kilian) het gister in die hooggeregshof redes aangevoer hoekom sy kliënt wel bail moet kry. Hy het gesê daar is 15 foute wat Saba in haar uitspraak gemaak het. Een van die redes het gegaan oor die pings wat Kilian gemaak het wat hom verbind met die moord op Kinnear. Botha voer aan dis sy kliënt se werk om te ping om mense op te spoor wat nie vir hul kar betaal nie. “Daar is ’n onskuldige rede vir die pings. Hy moet mense opspoor. “Die staat maak asof daar iets sinisters is omtrent alles, maar dis niks sinisters nie. Sy werk is net om voertuie op te spoor.” Botha het gesê Kilian het net sy werk gedoen wat sy kliënte hom gevra het om te doen. “Hy kon mos nie voorsien het wat gaan gebeur nie.” Greg Wolmarans, die aanklaer, het gesê dis vreemd dat daar nét voor Kinnear se dood baie meer pings was, en ná sy dood het dit opgehou. Wolmarans wou weet as Kilian net mense gesoek het wie se karre agterstallig was, hoekom is daar so baie cops op die ping-lys. Volgens die lys is Kin­near se naam heel bo. Sy lawyer, William Booth, het die tweede meeste pings. Daar was op 9 April laas jaar ook ’n aanslag op Booth se lewe. Kilian gaan weer aangekla word van poging tot moord (op Booth) nadat dié saak eers gelos is. Regter Ashley Binns-Ward sal Maandag beslis of Saba die regte uitspraak gegee het toe sy Kilian se borgtog geweier het.