DIE "slagoffer" van 'n gewapende roof moet nou self hof loop nadat hy van meineed aangekla is. Die 37-jarige man het aan die Manenberg-polisie vertel drie verdagtes in 'n Volkswagen Polo het hom op 17 Mei van R10 000 beroof. Volgens hom het die voorval in Cometweg in Surrey Estate plaasgevind toe hy met sy motorfiets gery het. Toe speurders egter met hul ondersoek begin en alle leidrade opvolg, het hulle besef die klaer is eintlik die oortreder. Die man is toe Woensdag gearresteer en maak Vrydag sy eerste hofverskyning in Athlone. Genl. maj. Thembisile Patekile, waarnemende polisiekommissaris, hoop dat mense nou sal twee keer dink voordat hulle onder eed aan die polisie lieg en vals sake maak. 