DIE ANC se nasionale werkskomitee (NWK) het die groen lig gegee vir die party om sy sekretaris-generaal, Ace Magashule, te skors. Ander partylede, wat ook van ernstige misdade aangekla word en nie binne die 30 dae opsy gestaan het nie, gaan ook geskors word. "Die besluit staan. As jy aangekla is en jy het nie opsy gestaan nie, gaan jy geskors word. Dit is die besluit wat ons geneem het," het 'n betroubare bron aan News24 gesê. Die NWK se besluit kom nadat Magashule Sondagaand aan die party se top 6 gesê het hy gaan nie vrywilliglik opsy staan nie. Jesse Duarte, die adjunk-sekretaris-generaal, sal nou na verwagting aan Magashule skryf en hom van sy skorsing inlig. Verslae is ook ontvang van talle lede op provinsievlak wat deur die besluit geraak word. "Die besluit was dat skorsings nou moet inskop," het nog 'n bron aan News24 gesê. Die verwagting is dat die besluit in die hof uitgedaag gaan word. - News24