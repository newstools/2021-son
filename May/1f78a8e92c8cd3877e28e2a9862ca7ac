HOERA vir June van Merch! Dié veteraan-aktrise het Saterdagaand by die 15de Suid-Afrikaanse Film- en Televisie-toekennings (Saftas) haar eerste Safta gewen. Sy het koning gekraai in die kategorie vir die beste vroulike byspeler in ’n televisie-drama. Ek moet bieg – dinge was wankelrig met dié dat die seremonie aanlyn geskied het. Maar die aanbieders, Graeme Richards, Dineo Langa en die komediant Mpho Popps (met sy nuwe Johnny Bravo-haarstyl), het hulle uitstekend van hul taak gekwyt en ons regdeur die seremonie vermaak. Daar was tegniese blapse, maar soos die jonges daar buite seg – they kept it moving. Gestem MultiChoice het weggestap met 47 Saftas. Hierdie is ’n bevestiging van dié veelsydige inhoudvervaardiger as Afrika se mees geliefde storieverteller wat van die beste plaaslike inhoud skep. Suid-Afrikaners het gestem vir Mzansi Magic se Gomora om die toekenning vir die gewildste TV-sepie/telenovela te wen. Ons kan ongelukkig nie die volledige lys van wenners plaas nie, maar hier is van die groot wenners: