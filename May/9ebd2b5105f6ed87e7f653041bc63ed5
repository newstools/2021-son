IN die onlangse verlede van Superrugby was dit maar 'n saak van gebed as jy wedstryde tussen franchises van Australië wou kyk. Australiese spanne was vir die afgelope 110 tot 11 jaar - ten spyte van Superrugbysukses in 2011 (Reds) en 2014 (Waratahs) - as vervelig, stadig en rigtingloos gedoop. Die geploeter het duidelik deurgesyfer na die nasionale span, met die Wallabies wat deesdae buite die top-vyf rubgylande op Wêreldrugby se ranglys lê. Maar sedert 'n revolusie in Australiese rugby se beheerliggaam blyk dinge beter te begin raak. Die spanne wat die revolusie natuurlik vir die afgelope twee seisoen lei, is die gasheer vir Saterdag se Superrugby AU-eindstryd, die Queensland Reds en verdedigende kampioene, die Brumbies. As jy maar soos in die verlede besluit het liewers nie jou oggende te bederf deur die spanne in aksie te sien nie, het jy jammerlik uitgemis op 'n paar interresante tweestryde - veral die twee keer wat die Reds en Brumbies mekaar aangedruf het. Ironies genoeg was die Reds voor vandag se titelstryd albei kere aan die wenkant en lyk Brad Thorn se span na die groot gunsteling om in Brisbane die Brumbies te onttroon. Maar Dan McKellar, die Brumbies-afrigter was vol bravado voor die naweek se kragmeting en glo sy span weet hoe om te wen wanneer dit regtig tel. "Ons is daarop uit om so paar mense verkeerd te bewys en ons oorheersing as Australië se voorste span vir die afgelope paar jare voort te sit," het McKellar tydens die Brumbies se spanaankondiging gesê. Thorn moes intussen vure doodslaan oor sy besluit om vir die eindstryd die Reds-kapteinskap terug te gee aan die losskakel, James O'Connor. Die losvoorspeler Liam Wright is voor die begin van die seisoen aangewys as die Reds se kaptein, maar weens 'n besering het O'Connor toe vanaf die begin van die kompetisie vir hom ingestaan. Die kapteinskap is op Wright se terugkeer tot die span aan hom terug gegee, maar dit blyk nou Thorn vertrou nie die jong leier nie. Veral nie nadat die Reds in hul laaste round robin-wedstryd teen die Western Force 'n skoknederlaag gely het. Wright se besluitneming in daai stryd het die Reds gekos en summier tot die plaasvervangerbank verdoem vir Saterdag se eindstryd. Hieroor het Thorne gesê: "James het tot dusver 'n goeie job gedoen met sy leiding van die span, so dit het sin gemaak (om hom die kapteinskap te gee. Miskien is daar nog so paar wedstryde wat Liam onder die belt moet kry (voor hy weer kan lei)." Saterdag se Superrugby AU-eindstryd skop 11:40 af en word op DStv se kanale 201 (SS Grandstand) en 211 (SS Rugby) uitgesaai. Queensland Reds: 15 Bryce Hegarty, 14 Jordan Petaia, 13 Josh Flook, 12 Hamish Stewart, 11 Jock Campbell, 10 James O’Connor (k), 9 Tate McDermott, 8 Harry Wilson, 7 Fraser McReight, 6 Angus Scott-Young, 5 Lukhan Salakaia-Loto, 4 Ryan Smith, 3 Taniela Tupou, 2 Brandon Paenga-Amosa, 1 Feao Fotuaika. BANK: 16 Alex Mafi, 17 Dane Zander, 18 Zane Nonggorr, 19 Seru Uru, 20 Liam Wright, 21 Kalani Thomas, 22 Isaac Henry, 23 Filipo Daugunu. Brumbies: 15 Tom Banks, 14 Andy Muirhead, 13 Len Ikitau, 12 Irae Simone, 11 Tom Wright, 10 Noah Lolesio, 9 Nic White, 8 Rob Valetini, 7 Rory Scott, 6 Nick Frost, 5 Cadeyrn Neville, 4 Darcy Swain, 3 Allan Alaalatoa (k), 2 Lachlan Lonergan, 1 Scott Sio. BANK: 16 Folau Fainga’a, 17 Harry Lloyd, 18 Tom Ross, 19 Henry Stowers, 0 Luke Reimer, 21 Ryan Lonergan, 22 Reesjan Pasitoa, 23 Mack Hansen.