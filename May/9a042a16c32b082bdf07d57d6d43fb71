DIE lewe in Japan is Garth April, losskakel van die Shimizu Blue Sharks, só goedgesind dat die Wellingtonner besluit het om sy kontrak met die klub te hernu. Die 29-jarige Bolander speel sedert verlede jaar vir die Blue Sharks, nadat hy eers vir twee ander Japanse spanne, die NTT Communica­tions Shining Arcs en toe die Sun­wolves uitgedraf het. April het dié week op die radioprogram Op die Hoofpawiljoen op KC 107.7 erken hy’s baie gelukkig in die Verre Ooste. “Dis nou al my derde jaar in Japan en ek is by nou al vertroud met die kultuur, die taal en die mense,” het April verduidelik. “Die Japanners is great mense en ek kan al so ’n bietjie die taal praat en verstaan. “By die Blue Sharks het ons nou nie so ’n goeie seisoen beleef nie, maar hopelik gaan dit volgende seisoen beter.” April, wat voorheen die Lions, Boland, WP en Sharks in Suid-Afrika verteenwoordig het, sê hy dink rugby in Japan is op ’n opwaartse kurwe. Hy verduidelik: “Rugby in Japan word elke jaar groter en beter. Groot internasio­nale spelers speel deesdae in Japan, juis omdat dit so kompeterend raak. “Die plaaslike spelers daar leer ook by spelers soos Beauden Barrett en hul nasionale span het die Bokke in die World Cup in 2015 geklop. “Hulle het ook in 2019 die kwarteindronde van die World Cup gehaal. Fokus “Voorheen het spelers net daar gaan speel vir die geld, maar deesdae gaan hulle ook om die kompetisies in Japan te wen. Dis great vir die groei van die spel in die land.” Die voormalige SA Skole-speler sê hoewel hy graag eendag weer in Suid-Afrika sal wil speel, is sy fokus tans net op Japan. “Ek is tans baie gelukkig waar ek is.”