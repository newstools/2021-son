GEORGE. – Wanneer die praises opgaan, klop die musiek net harder. Lede van die African Apostolic Mission in Zion-kerk in die Bhekela Hagu-plakkerskamp sê hul kerkdienste het nou ontaard in ’n gekners van tande. En dít oor onwettige smokkies se gedoef-doef-musiek wanneer hulle hul dienste wil hou. Aanbidders kla dat dit veral Sondae ’n pyn vir hulle is wanneer die musiek kliphard vanuit ’n tweekamer- shack naby hulle blêr. Maandag het die lidmate opgeruk na die shebeen-eienaar om hom te vra om sy musiek-volume onder sensuur te plaas. ’n Kerklid (38) vertel: “Die lees van die Bybel is in elke kerk ’n belangrike aspek, maar die harde musiek kill die Woord. “Dit is so erg dat niemand meer die boodskap kan volg nie. Ons verstaan dat die shebeen-eienaar geld wil maak, maar hy moet darem ook dink aan die mense langsaan.” Die kerkleier, Thole Gxothani, sê hulle wil net hê dat die shebeen-eienaar respek vir ander moet hê. “Die harde musiek is ’n steurnis vir ons spirituele aktiwiteite. “Ons sê nie hy moet sy besigheid sluit nie, maar net die musiek sagter speel sodat ons in vrede kerk kan hou,” verduidelik Gxothani. Die 38-jarige shebeen-eienaar, wat nie sy naam wou gee nie, bevestig dat die kerklidmate hom kom sien het. Hy sê verder: “Mense kom hierheen om af te koel en hulle te geniet, maar ek verstaan die kerklede se concerns. “Ek is ook ’n Christen en is lief vir die kerk en is oukei daarmee dat hulle my kom spreek het oor hul concerns.”