DIE vakverbond Cosatu soek justice vir die slagoffers wat hul lewens drie jaar gelede in die ontploffing by Rheinmetall Denel Munition (RDM) in Macassar verloor het. Dié versoek kom in die week wat openabre verhore deur die departement van arbeid en indiensneming oor die voorval begin het. Son het destyds berig oor die agt werknemers wat in die ontploffing dood is. Malvern de Bruyn, Wes-Kaapse sekretaris van Cosatu, sê hy kan reeds aflei dat RDM nie verantwoordelikheid vir die tragedie wil neem nie. Volgens hom is die getuies, wat die maatskappy sover geroep het, daar om die blaam op een van die oorledenes te plaas. De Bruyn sê egter dis onaanvaarbaar en Cosatu sal alles in sy vermoë doen om te verseker dat RDM boet en die slagoffers se families justice kry. Hy sê: “Hierdie maatskappy wil nie verantwoordelikheid neem nie. Dit ondanks die feit dat daar aanduidings is dat daar duidelik nie aan gesondheids- en veiligheidstandaarde voldoen is nie. “Ons kan nie toelaat dat dié maatskappy daarmee wegkom nie, veral nie na die tragedie wat weens hulle nalatigheid plaasgevind het nie. “Hy (RDM) moet verantwoordelikheid neem vir wat op daardie dag gebeur het.” Dié week is opsy gesit vir RDM-getuies en die families van slagoffers. Burgerlike organisasies en vakbonde sal dan kans kry om in die eerste week van Julie te getuig. Familielede van die oorledenes, Cosatu, burgerlike organisasies en die algemene publiek woon ook die verhoor by.