DIE Suid-Afrikaanse Rugbyunie (Saru) het Woensdag op sy jaarvergadering twee grondwetlike wysigings aanvaar om geslagsdiversiteit te verhoog. Vroueverteenwoordiging op die hoogste besluit­nemingsvlak in SA Rugby het met dié besluit ’n groot hupstoot gekry. Die eerste mandaat was dat elke unie se afvaardiging nou minstens een vroulike verteenwoordiger moet insluit. Die tweede mandaat verseker vroueverteenwoordiging in die uitvoerende raad (Exco) van SA Rugby. “Dis ’n baie belangrike en trotse dag vir SA Rugby,” het Mark Alexander, Saru-president, gister in ’n verklaring gesê. “Ons het op die hoogste vlak agter gebly wat vroueverteenwoordiging in ons spel betref. Dit is dus ’n belangrike stap vorentoe. “Die hoogste besluitnemingsliggaam in ons sport was uit die staanspoor byna uitsluitlik vir mans. Groei “Dié verandering sal verseker dat dit voortaan nie meer die geval sal wees nie. “Met minstens 14 vroue­lede as afgevaardiges op die algemene raad, kom die vooruitsig om ’n vroulike president van Saru in die toekoms te hê, baie nader. “Saru se Exco het al vir ’n paar jaar reeds vrouelede ingesluit, maar dié grondwetlike verandering waarborg hul voortgesette verteenwoordiging. “Vrouerugby en die groei daarvan onder SA vroue is een van die hoogste prioriteite vir Saru. “Hierdie veranderinge sal dit net nog ’n hupstoot gee.”