BESERINGS het daartoe gelei dat twee groot name in Springbok-sewesrugby nie in eerskomende naweek se toernooi in Stellenbosch sal kan speel nie. Die Blitsbok-veteraan Chris Dry het sy neusbeen gekraak, terwyl die opwindende spelskepper Kurt-Lee Arendse hom weens ’n harde hou teen sy kakebeen ook moes onttrek. Die Blitsbokke kom as twee verskillende spanne (SA 1 en SA 2) in ’n tweede toernooi in Stellenbosch se Markötter-sta­dion teen spanne van Kenia, Uganda en Zimbabwe te staan. ’n Sewesspan van die Stellenbosch Academy of Sport (SAS) speel ook in dié toernooi. Rugby Africa het dit gereël as voorbereiding vir die Blitsbokke en Kenia se deelname aan vanjaar se Olimpiese Spele, terwyl dit ook met Uganda en Zimbabwe se voorbereiding help vir ’n toernooi om vir die Spele te kwalifiseer. Neil Powell (Blitsbok-breier) en sy bestuur gebruik ook die toernooi om ’n voorlopige oefengroep te kies waaruit daar dan op ’n finale groep vir deelname in Tokio besluit sal word. Dry en Arendse het in die naweek se eerste toernooi in Stellenbosch gespeel, maar sal beslis teleurgesteld voel dat hulle nie weer in aksie kan wees nie. Hopelik het hulle genoeg gedoen om Powell te oortuig om hulle vir die voorlopige groep te kies. Powell het oor dié twee se beserings gesê: “Ons het ’n paar beserings opgetel en daar is ’n paar ouens wat nie beskikbaar sal wees vir hierdie naweek nie. “Onder andere sal Chris Dry uit wees. Hy sal nie kan speel nie. Kurt-Lee Arendse sal ook uit wees.”