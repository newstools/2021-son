DIE Stad Kaapstad wil Prasa help met die verskriklike toestand van sy treinlyne en -stasies. Felicity Purchase, mayco-lid vir vervoer van die Stad Kaapstad, het Vrydag saam met die DA se skaduminister van vervoer en raadslid Angus McKenzie by die Netreg-stasie in Kalksteenfontein ’n besoek gaan aflê. Die verwoeste Netreg-stasie is, of was, deel van die sentrale lyn wat die meeste pendelaars gebruik het. Purchase het opgemerk dat die toestand nou erger as in 2020 is. “Die infrastruktuur het heeltemal inmekaargeval en ons wil Prasa bystaan. “Spoorweë is die ruggraat van vervoer vir die meeste mense. Nou moet hulle 70% meer betaal om by die werk te kom.” Purchase sê die mense wat op die treinlyne plak, maak dinge moeiliker. Maar dit kan opgelos word. “Human settlements kan dié mense help en die Stad Kaapstad kan met sekuriteit help. “Ons kan weer soos voorheen met sekuriteit help, maar dan moet die provinsiale regering, Kaapstad en Prasa saamwerk.” Volgens Purchase was daar voorheen so ’n ooreenkoms, maar Prasa het besluit om hom te onttrek. “Ons wil nie die spoorweë oorneem nie. “Ons wil net ’n oorsig hê om te help.” McKenzie sê die nasio­nale regering belowe lankal om die sentrale lyn reg te maak, maar niks het nog gebeur nie. “Hulle het R1,4 miljard belowe om die lyn reg te maak. Ons het niks van daai geld gesien nie. “Dit gaan sekerlik R1,4 miljard kos net om dié een stasie reg te maak. Wat nog van die ander stasies?” Vernietig Son berig jare lank oor die kabeldiefstalle en infrastruktuur van Prasa wat gesteel en vernietig word. Frikkie Arendse en Natasha Petersen is twee lede van die Bishop Lavis-buurtwag wat help om die stasie op te pas wat klaar vernietig is. Arendse sê as daar lankal reeds vir hulle gevra is om die stasie op te pas, sou dié skade nie gebeur het nie. “Hier is basies niks oor om te steel nie. Op die stasie is daar ook water wat byna twee jaar lank net spoel. “Ons het al soveel keer gebel sodat die City dit kan kom regmaak, maar dit loop steeds.” Petersen sê hulle kyk na die Netreg-stasie, Bonteheuwel-stasie en Bishop Lavis-stasie.