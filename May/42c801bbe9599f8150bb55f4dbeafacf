Hallo, Sonlanders! Oros vind uit Reggie en Clarrissa White is niemand anders as Richard en Mary Borchards, die leiers van ’n groot sekte nie. Oros besluit hy en Mandy moet die twee se kerk gaan besoek om uit te vind hoekom die Borchardse hulle onder valse voorwendsels genader het – en hoekom iemand Richard Borchard ontvoer het. Geniet nou hofostuk 5 van ELDRIDGE JASON se spannende vervolgverhaal “O. Phillip”. NET voordat hulle uit die kar klim, druk Mandy ’n Fisherman’s Friend mint in Oros se hand. Hy draai verbaas na haar. “Ons is hier om kerk toe te kom, nie om te vry nie.” Mandy gee ’n lekker laggie. “Hoor nogal vir vry. Maar nee, dis nie die rede nie. “Jy ruik soos die kantien naby die werk. “Hoe lyk dit dan jy kom vir ’n holy intervention, maar jy ruik so unholy?” Oros lag verleë en druk dan die lekker in sy mond. Die plan is om by die Butterfly Projek Heilige Gemeente van Onse Heer-kerk aan te sluit as ’n couple met huweliksprobleme. Mandy het aanvanklik teen die karre geskop om te pretend om sy vrou te wees, maar hy kon haar darem oortuig. Nou moet hulle net die kerkmense oortuig dat hulle rêrig ’n couple is. Dit was omtrent ’n gesoek om die kerk op te spoor, want daar is nou wel die website, maar die aanwysings na die kerk is so vaag soos die vraag oor wie van die hoender en die eier eerste was. Toe hulle uitklim, slaan ’n ysige windjie hulle. Oros se arm gaan instinktief om Mandy se lyf. Hy voel hoe haar liggaam styftrek, maar dan ontspan sy. Saam bestyg hulle die trappies van die kerk. Die gebou lyk iewat gehawend aan die buitekant, maar die binnekant slaan die twee se asems weg. Oros besef dadelik dat dié kerk maar net vir die eye-blind so treurig aan die buitekant lyk. Binne is dit duidelik dat geen geld gespaar is vir die luukse en moderne voorkoms nie. ’n Paar mense in die ingangsportaal draai nuuskierig na hulle. Mandy vat-vat aan die breërandhoed op haar kop. “Nie een van die ander vroue dra ’n hoed nie,” fluister sy. “Ek voel dan nou soos ’n ou antie. Die mense dink seker ek het ’n oumens-bloomer ook aan.” Oros grinnik. “Relax net,” fluister hy terug. “Die mense hier is gepla met jou siel, nie jou panty nie.” Mandy se mond gaan oop om iets terug te sê, maar sy keer haarself toe ’n man in hul rigting gestap kom. “Welkom, welkom,” sê die ou al van ver af. By hulle gekom, steek hy sy hand uit. “Evangelis Jenneker. Jeremiah Jenneker. Aangenaam.” Oros vat noodgedwonge sy hand. “Bill en Melinda van Gatesville,” stel hy hulle voor. Hy voel Mandy se nuuskierige blik op hom. Hulle het immers nie voorafbespreek watter name hulle gaan gebruik nie. “Hmmm ... Bill en Melinda ... van Gatesville,” sê evangelis Jenneker ingedagte. “Wat ’n besonderse van. Is julle van hier rond?” Mandy maak haar mond oop, maar Oros spring haar weer voor. “Ons het bietjie-dag hierheen getrek. Ons ... ons is op soek na ’n kerk wat op dieselfde spiritual level as ons is.” “Dan is julle op die regte plek,” sê evangelis Jenneker. Die agterdog in sy oë is nou nie meer daar nie. “Maar ons is nie jou alledaagse kerk nie,” verduidelik hy. “Voordat julle aan ons verrigtinge kan deelneem, sal ons julle darem eers beter moet leer ken.” Oros wikkel sy hand uit Mandy s’n en vryf oor sy baardstoppels. “Ek verstaan nou nie so mooi nie,” sê hy dan. “Bedoel u ons moet eers goedgekeur word? “Toe Jesus sy dissipels gewerf het, het hy nie eers gevra vir hul CV’s nie.” Evangelis Jenneker gee ’n ongemaklike laggie. “Dit is waar. Bietjie drasties gestel, maar ek kry die punt. “Die doel hiervan is om net seker te maak ons almal se doelwitte is aligned. Maar as dit ’n probleem gaan wees ...” Evangelis Jenneker laat sy woorde in die lug hang. “Natuurlik gaan dit nie ’n probleem wees nie,” sê Mandy vinnig. Sy loer in die rondte, leun dan vorentoe en fluister: “Ons het divine intervensie nodig. Ons ... ons sukkel so bietjie in die huwelik, if you know what I mean.” Evangelis Jenneker knik. “Natuurlik. “U hoef nie bekommerd te wees nie. “Ons is baie diskreet hier. Die pa en moeder van die huis is persoonlik in beheer van huweliksberading.” “Wie is die pa en ma van die huis?” sien Oros sy gap. “Is hulle hier? Ons sal hulle graag wil ontmoet.” Evangelis Jenneker trippel ongemaklik rond. “Hulle ... hulle is tans besig met sendingwerk. “Ek is nie seker of ons hulle een van die dae sal sien nie.” Oros besef dadelik dat die evangelis aan’t walgooi is. “Volg my asseblief na ons kantoor waar die papierwerk is,” sê die evangelis haastig. “Ek sal julle tyd gee om die papierwerk te voltooi.” Nadat hy die kantoortjie verlaat het, draai Mandy na Oros. “Het jy die sogenaamde papierwerk gesien? “Die mense wil basically net weet hoeveel pay ons. Is hierdie dan ’n kerk of ’n werk?” Oros grinnik. “Genadiglik soek hulle darem nie ’n drie-maande-bankstaat ook nie. “Ons sal maar moet voort lieg. Skryf sommer daar ons verdien gesamentlik R100 000 ’n maand deur ons eie besigheid.” Mandy gaap hom aan. “You wish. Besef jy dat so ’n liegtery beteken dat ons R10 000 elke maand aan tiendes sal moet betaal? Ek het nie eens ’n prentjie van ’n R10 000 nie. Waar gaan ons die geld kry?” Oros trek sy skouers op. “Daai is ’n worry vir ’n ander dag,” antwoord hy nonchalant. “Vir eers moet ons net sorg dat ons in hierdie kerk toegelaat word. “Het jy gehoor Richard en Mary Borchards is besig met sendingwerk? Sendingwerk, my ass. Jenneker lieg soos ’n tandetrekker.” “Takes one to know one,” kap Mandy terug. “Ons gaan dan ook lieg oor ons getroude lewe en geld in die bank wat ons nie het nie. “En nog ’n ding: Bill en Melinda van Gatesville? Wat vir name en ’n van is dít?” Oros grinnik. “Maybe laat dit hulle glo dat ons ook geld het.” Nadat die twee die vorms voltooi het, is daar ’n klop aan die deur. Evangelis Jenneker kom in. Hy vat die vorms en sy oë gly daaroor. “Alles blyk in orde te wees,” sê hy ingenome, veral toe hy die bedrae sien wat ingevul is. “Ons het môreaand ’n groot diens. Die ma van die huis het netnou gebel en toe ek haar van julle vertel, sê sy sy sal julle graag wil ontmoet ...”