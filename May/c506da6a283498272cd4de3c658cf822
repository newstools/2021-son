DIE polisie in Gqeberha stel ondersoek in nadat die oorskot van ’n man in die bosse langs die William Moffett-snelweg ontdek is. Kol. Priscilla Naidu, polisiewoordvoerder, sê iemand wat deur die bosse geloop het, het ’n geraamte daar ontdek. “Terwyl ’n 31-jarige deur die bosse geloop het, het hy turksvye raakgesien. Toe hy verder die in bosse ingaan, het hy op die geraamte afgekom. Naidu sê die oorsaak van die dood is onbepaald weens die lyk se gevorderde staat van ontbinding. Volgens die nadoodse ondersoek is die skelet dié van ’n volwasse man. Die oorledene was waarskynlik middeljarig. Inwoners met inligting wat die man kan help identifiseer, word versoek om speurkonst. Thozama Msutwana by 041 394 6243 te kontak. – News24 