BONNIEVALE. – Swaar reën en stormweer het Woensdag die lewe van twee plaaswerkers geëis. Die slagoffers se name is nog nie bekend gemaak nie, maar Son verneem een van hulle is die neef van Paula Hess, die speaker van die Langeberg-munisipaliteit. Dit het Woensdagaand in dié gebied katte en honde gereën, soveel so dat die strome water vermoedelik die twee mans meegesleur het. Oorval Polisieduikers het dadelik na die twee begin soek en albei se lyke is teen gistermiddag opgespoor. Son verneem die twee mans was van ’n plaas in die Angora-omgewing. Hulle was op pad huis toe toe die storm hulle oorval het. ’n Pad in die Angora-omgewing het ook weens die swaar reën meegegee. Talle mense in die omgewing moes hul plaashuise ontruim en word steeds in ’n kerksaal gehuisves. Daar is reeds met hulp na dié mense uitgereik. ’n Vragmotor wat plaaswerkers in die Concordia-gebied vervoer het, is ook deur die water van die pad gevee en het in ’n stuk veld omgeslaan. Gelukkig kon die plaaswerkers en die drywer betyds uit die lorrie padgee. Die trokdrywer en plaaswerkers ly nog aan skok, maar is net bly dat hulle ongedeerd is. Baie mense in talle plakkerskampe in die onderskeie dorpe in die Langeberg-streek het ook skade aan hul sinkhokke opgedoen. Son verneem daar is net minimale skade aan die shacks aangerig, met geen oorstromings in die onderskeie kampe nie. Die owerhede waarsku motoriste om op die uitkyk te wees vir waarskuwings­tekens wat aandui waar paaie ontoeganklik is. Rampbestuur is ook slaggereed om op te tree indien die gure weer enige ander skade aanrig. Die Langeberg-munisipaliteit kondig op sy Facebook-blad aan die R317-pad tussen Bonnievale en Robertson, asook die Concordia-gedeelte, is vir verkeer gesluit. Die munisipaliteit vra padgebruikers om skade aan paaie dadelik by die relevante owerhede aan te meld.