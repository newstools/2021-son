DIE National Professional Teachers’ Organisation of SA (Naptosa) pleit by die departement van basiese onderwys om onderwysers tweede in lyn te plaas vir die Covid-19-inentings. Dit kom nadat die departement gister aankondig het dat laerskoolleerders van 26 Julie voltyds terugkeer skool toe. Naptosa se uitvoerende direkteur, Basil Manuel, verwelkom dié besluit deur die onderwysdepartement omdat hy en ander unies deel was van die konsultasieproses. Maar Manuel is bekommerd oor die veiligheid van die onderwysers noudat skole weer op volle kapasiteit gaan funksioneer. “Ons is besorg oor die geestesgesondheid van die onderwysers,” sê Manuel, “aangesien die 100%-kapasiteit paniek kan veroorsaak in die tyd van die pandemie. “Ons wil met die departement konsulteer dat onderwysers volgende in lyn moet wees vir inentings nadat diegene ouer as 60 ingeënt is.” – News24