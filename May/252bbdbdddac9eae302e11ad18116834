“ACTING, veral hier in Suid-Afrika, is nie net entertainment nie, dit gaan oor die verteenwoordiging van ’n groep mense se stories wat nie noodwendig gehoor word nie.” Dít is die inspirerende woorde van die uitmuntende aktrise Tarryn Wyngaard. Sy het dié naweek die toekenning vir die beste vroulike byspeler in ’n speelfilm gewen vir haar rol as die verpleegster Samiah in Stam. Julle sal die aktrise wat teater en opvoering aan die Universiteit van Kaapstad geswot het, onthou vir haar rol in Arendsvlei. Sy het in Dam, Noem My Skollie, Dwaalster en 4 Mure gespeel en is ook te sien in die internasionale produksie The Watch, wat in Londen geskiet is. Die 29-jarige van Bonteheuwel op die Kaapse Vlakte sê hierdie toekenning spoor haar aan om net harder te werk. “Ek gaan nie nou net lê nie. Ek gaan nóg harder werk en gefokus bly.” Tarryn is nie net ’n briljante aktrise nie, sy is ook ’n baie talentvolle skrywer. Sy vertel dat sy in lockdown ’n movie met die ondersteuning van die National Film and Video Foundation geskryf het. Die aktrise verduidelik hoe sy gevoel het toe sy as wenner aangekondig is vir die beste vroulike byspeler in ’n speelfilm. “Dit was vir my ’n oomblik van trots en dankbaarheid. Ek het groot respek vir ons filmbedryf, so dit het net so reg gevoel in daai oomblik.” Tarryn dra haar toekenning op aan frontline workers soos verpleegsters wat tydens die wêreldwye pandemie hard swoeg. Sy deel ’n boodskap van bemoediging met die jeug: “Dra by tot jou gemeenskap. Maak nie saak of dit ’n klein besigheid is nie. Jy hoef nie op ander mense te wag vir ’n geleentheid nie. Skep jou eie oomblik.”