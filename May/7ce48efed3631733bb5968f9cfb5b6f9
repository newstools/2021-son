DIE veteraanakteur Vusi Kunene, welbekend as Jack Mabaso in Generations: The Legacy, het dié week die show op ’n dramatiese wyse verlaat. Die geliefde akteur neem ’n blaaskans ná vyf jaar as die skurk van die show. Vusi se laaste scene is Woensdagaand uitgesaai. Sy karakter is wreedaardig vermoor toe inbrekers by sy huis ingekom en sy gesin as gyselaar aangehou het. Twieps het met hartseer op Jack se heengaan reageer. Zwovulea Nenungwi, (Nurse Betty), sê op Twitter: “Een ervaring wat ek sal waardeer en eer, is om saam met Vusi Kunene te kon werk. Goeienag, Jack Mabaso.” Vusi sê in ’n verklaring wat met TshisaLIVE gedeel is dat die vertolking van die skurkagtige karakter vir hom opwindend was. Dit was vir hom ’n plesier om lewe in die karakter in te blaas. Daar is ook twieps wat glo dat Vusi iewers sal terugkeer. “Jack Mabaso het sy dood gefake. Hy het geweet dat Siyanda hom agterna sou sit omdat hy sy ma vermoor het. Hy laat hom nou dus in vrede. Ons sal Jack oor ’n paar jaar weer by Generations sien,” voorspel een. Die vervaardiger van die show, Karen Vundla, het niks anders as goeie dinge oor die veteraanakteur te sê gehad nie. “Vusi Kunene is een van Suid-Afrika se talentvolste akteurs en dit was vir ons ’n voorreg om ’n lang geskiedenis saam met hom te geniet. “Ons is ongelooflik hartseer om hom te groet, maar ons wens hom alle sterkte toe in die nuwe projekte wat hy kies.”