DRIE vragmotorbestuurders is dood en een kritiek beseer nadat twee vragmotors Woensdag kop-aan-kop op die N10 naby Olifantskoppas in die Oos-Kaap gebots het. Minstens 14 koeie het ook weens die ongeluk doodgebrand. Die co-driver van een van die vragmotors het die ongeluk oorleef en is na die hospitaal in Somerset-Oos gehaas waar hy in ’n kritieke toestand is. Wetstoepassers en reddingspersoneel wat op die toneel gereageer het, het daarin geslaag om van die vee te red. Sommige is ernstig beseer. Daar gaan Donderdag steeds vertragings op die stuk pad wees met ’n ondersoekspan wat steeds die toneel fynkam. Die herstel van die wrak sal ook hervat word. Die name van die oorledenes is nog nie bekend nie. - Algoa Fm