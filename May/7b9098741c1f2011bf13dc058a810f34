DIE stof van die 2018 #SandpaperGate-sage wil net nie gaan lê nie. Cameron Bancroft, in daai stadium ’n groentjie in Australië se toetskrieketspan, is op kamera gevang toe hy tydens die toets op Nuweland ’n stuk sandpapier voor by sy broek ingedruk het om dit te versteek. Die sandpapier is gebruik om die krieketbal grof te maak en só omgekeerde swaai te kry. Bancroft, tesame met die Aussie-kaptein, Steve Smith, en onderkaptein, David Warner, is daarna geskors. Almal het sedertdien hul terugkeer tot internasionale krieket gemaak. Die nou 28-jarige Bancroft het egter oor die naweek in ’n onderhoud met The Guardian daarop gesinspeel dat die Aussie-snelboulers in die toets, Mitchell Starc, Pat Cummins en Josh Hazlewood, bewus was van die plan om die toestand van die bal te verander. “Uh ... ja, kyk, ek dink, ja, ek dink dit is waarskynlik vanselfsprekend,” het Bancroft geantwoord op ’n vraag of die boulers van die plan geweet het. Daar word tans hard ge­poog om Smith weer met die toetskapteinskap toe te vertrou, maar die oplewing in die hele sage kan dié pogings ’n nekslag toedien. Blykbaar is Cummins ook in die wedloop om by Tim Paine­ (36) as kaptein van die Baggy Greens oor te neem. Krieket Australië (CA) het in reaksie op Bancroft se uitlatings gesê: “CA het die hele tyd volgehou dat as iemand oor nuwe inligting oor die Kaapstadse toets van 2018 beskik, hulle na vore moet kom en dit moet voorlê. “Die ondersoek wat destyds gedoen is, was breedvoerig en omvattend. Sedertdien het niemand nuwe inligting aan CA voorgelê wat die bevindings van die ondersoek in twyfel trek nie.” David Saker, destyds Australië se boulafrigter, het ook gereageer. “Baie dinge het in daardie stadium natuurlik verkeerd geloop. Die vingerwysing gaan aanhou en aanhou,” het Saker aan die Sydney Morning Herald gesê. “Daar was baie mense wat skuld gehad het. Dit kon my skuld gewees het, dit kon iemand anders gewees het. Dit kon gestop gewees het en dit is nie, wat jammer is.”