DIE Suid-Afrikaanse Vereniging vir Sportafrigting (Sasca) het gister die nuus van die afsterwe van Nico Coetzee met groot hartseer bekend gemaak het. Coetzee was nie net ’n Sasca-raadslid nie, maar hy was ook die hoofafrigter van die Suid-Afrikaanse stoeifederasie. Hy is Dinsdagmiddag skielik in die ouderdom van 56 jaar aan ’n hartaanval dood. Coetzee was ’n gerekende stoei-afrigter in die internasionale arena en het ook jong afrigters ontwikkel. Hy werk vanaf 2006 as die SA junior nasionale afrigter en is in 2009 as ’n senior nasio­nale afrigter aangestel. Sy atlete het verskeie kere op die Statebondspele, die All African Games, Afrika-toernooie en ander internasionale kompetisies geseëvier Sedert 2006 was Coetzee betrokke by die ontwikkeling van afrigters in Suid-Afrika. Hy’t ook gedien as opvoeder van afrigters van United World Wrestling. Farrell Moses, Sasca-voorsitter, het gister in ’n verklaring gesê: “Ek was bevoorreg om saam met hom te dien op die Sasca-direksie. “Hy was ’n kampvegter vir billikheid, deursigtigheid en uitnemendheid in sport met ’n onversadigbare aptyt daarvoor om die beste uit sy atlete na vore te bring.” Coetzee word oorleef deur sy ma, sy vrou, Debbie, en sy twee kinders, Nicole en Marco. Moses het namens die Sasca-raad sy innige medelye met die Coetzee-familie gedeel.