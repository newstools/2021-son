SEWE jong dramaturge se verhoogstukke is laas naweek op die 18de Suidoosterfees vir die eerste keer op die planke gebring. Die debutante wat vanjaar aan die Jong Sterre-projek deelgeneem het, is Margo Kotze, Andrico Goosen, Fabian Rainers­, Xolisa Ngubelanga, Carlo Daniels, Gerhard Visagie en Misha Krynauw­. Dié ontwikkelingsinisiatief begelei jaarliks belowende skrywers om hul pennevrugte te slyp en uiteindelik as verhoogproduksies op die fees aan te bied. Slypskool Dié vlagskipprojek van die Suidoosterfees en die Nasionale Afrikaanse Teater-inisiatief word met die ondersteuning van Kunstekaap­ en die Jakes Gerwel­ Stigting aangebied. Deelnemers ontwikkel hul tekste­ met die hulp van ervare mentors in ’n intensiewe slypskool van drie weke. Die slypskool vind jaarliks gedurende ’n skrywersresidensie in die Jakes Gerwel Stigting se Paulet-Huis in Somerset-Oos plaas. Vir jong skrywers is die beloning om hul stukke ná baie maande se harde werk op die Suidoosterfees-verhoog te sien. Gerhard Visagie se Mannetjie, met André Samuels­ as regisseur, is as die beste aanbieding op die fees aangewys. Die akteurs Stephren Saayman­ en Stian Bam was in die rolverdeling. Rafiek Mammon, mentor van die Jong Sterre-projek, sê dat die Covid-19-pandemie ekstra uitdagings aan betrokkenes gebring het, maar dat dit ’n voorreg was om van teks tot verhoog saam met die sewe jong sterre te kon reis. Jong dramaturge wat belangstel om aan die projek deel te neem, moet die Jakes Gerwel Stigting se webwerf besoek vir volledige inligting.