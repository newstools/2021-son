STOP die verdere plundery van publieke fondse onmiddellik. Dís die Good-party se beroep op die DA-beheerde Wes-Kaapse regering nadat ’n DA-raadslid haar gister aan die Valke oorgegee het. Nora Grose, ’n DA-raadslid in Table View, het gister in die Atlantis-landdroshof verskyn op klagte van bedrog en geldwassery. Sy is op borgtog van R10 000 vrygelaat en haar saak is tot 21 Junie uitgestel vir verdere ondersoek. Die staat voer aan dat ’n bedrag van R170 000 voete gekry het. Dit was bedoel vir kospakkies aan armes. Grose (64) is ook die voorsitter van subraad 1, wat areas soos Milnerton, Atlantis en Mamre insluit. Haar arrestasie en hofverskyning het gekom ná ’n ondersoek deur die Valke rakende die herleiding van geld wat vir lockdown-kospakkies bewillig was. Die betrokke geld was vir die armstes bestem, maar is na bewering herlei na ’n kerk in Table View voordat dit glo in die DA se skatkis geëindig het. Reageer Brett Herron, die Good-party se sekretaris-generaal, het laas maand eers navrae gedoen oor die beweerde plundery in ’n ope brief aan die uitvoerende burgemeester van Kaapstad, Dan Plato. Volgens Herron het Plato nooit op sy brief gereageer nie en dit het daarna gelei dat Herron die Stad Kaapstad deur sosiale media platforms met die vrae gepeper het. Herron verduidelik die rede waarom hy dié roete gekies het, is omdat Plato in sy amp ’n verantwoordelikheid van oorsig het oor die Stad se uitgawes. Boonop beklee Plato die pos van DA-voorsitter in die Kaapse Metro en hy het sy veldtog vir sy herkiesing as die mayor by die betrokke kerk begin, voeg Herron by. Herron sê verder: “Dis onduidelik of die fondse sou deel uitmaak van interne DA-veldtogte en of dit vir party-doeleindes gebruik word. “Hierdie is openbare geld wat bedoel was om sosiale en humanitêre nood onder inwoners te verlig.” ’n Valke-woordvoerder, Zinzi Hani, bevestig Grose se hofverskyning en sê die ondersoek toon dat die beskuldigde met Reuben Swartz, voorsitter van die NGO, SA Religious Civic Organisation (Sarco), geknoei het. Swartz is al in Desember gearresteer. Hy is uit op borgtog van R10 000 en verskyn na verwagting vandag in die Bellville-handelshof.