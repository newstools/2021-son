AB DE Villiers het met sy besluit om nie uit retirement te kom nie, sy rug finaal op Suid-Afrikaanse krieket gedraai. De Villiers (37) se naam was gister afwesig toe Krieket Suid-Afrika (KSA) die Pro­teas-groepe bekend gemaak het vir hul opkomende toere na die Wes-Indiese Eilande- en Ierland. Son het gister op baie goeie gesag verneem dat De Villiers besluit het om nie sy uittrede uit internasionale krieket te herroep nie. “AB het besluit om afgetree te bly nadat hy die Proteas se internasionale krieket­skedule vir die volgende paar maande oorweeg het,” het ’n gesaghebbende bron aan Son gesê. Dít is gistermiddag in ’n KSA-verklaring bevestig. “Gesprekke met AB de Villiers het tot ’n einde gekom, met die kolwer wat vir eens en altyd besluit het sy uit­trede sal finaal bly,” was ál wat KSA in die mediaverklaring oor die kwessie gesê het. Alles dui nou daarop dat Graeme Smith in sy hoe­danigheid as direkteur van krieket gesprekke met De Villiers gevoer het nadat hy tydens die onlangse Indiese Premierliga te kenne gegee het dat hy “absoluut” belangstel om weer vir Suid-Afrika te speel. Toetsspan ’n Mens kan egter aanneem dié gesprekke het gister tot ’n einde gekom terwyl Smith en sy voormalige spanmaat nie tot ’n vergelyk kon kom oor sy beskikbaarheid vir die toere na die Karibiese Eilande en Ierland nie. Dis interessant om te sien die 36-jarige Faf du Plessis (voormalige Proteas-kaptein) is nie vir die T20I-bene van die toere gekies nie. ’n Mens kan dus aanneem hy het ook aan die einde van sy internasionale loopbaan gekom. ’n Ander raaisel is dat nie een van die sogenaamde T20 freelancers, Imran Tahir of Chris Morris vir witbalreekse teen Ierland, bestaande uit drie ODI’s en drie T20I’s, gekies is nie. Proteas-toetsgroep: Dean Elgar (kaptein), Temba Bavuma, Quinton de Kock, Sarel Erwee, Beuran Hendricks, George Linde, Keshav Maharaj, Lungi Ngidi, Aiden Markram, Wiaan Mulder, Anrich Nortjé, Keegan Petersen, Kagiso Rabada, Rassie van der Dussen, Kyle Verreynne, Tabraiz Shamsi, Lizaad Williams, Prenelan Subrayen en Marco Jansen. T20-groep: Temba Bavuma (kaptein), Quinton de Kock, Bjorn Fortuin, Reeza Hendricks, Heinrich Klaasen, George Linde, Sisanda Magala, Janneman Malan, Aiden Markram, David Miller, Lungi Ngidi, Anrich Nortjé, Andile Phehlukwayo, Dwaine Pre­torius, Kagiso Rabada, Tabraiz Shamsi, Rassie van der Dussen, Kyle Verreynne en Lizaad Williams. Eendagkrieket-groep: Temba Bavuma (kaptein), Quinton de Kock, Bjorn Fortuin, Reeza Hendricks, Heinrich Klaasen, George Linde, Sisanda Magala, Keshav Maharaj, Janneman Malan, Aiden Markram, David Miller, Lungi Ngidi, Anrich Nortjé, Andile Phehlukwayo, Dwaine Pretorius, Kagiso Rabada, Tabraiz Shamsi, Rassie van der Dussen, Kyle Verreynne en Lizaad Williams.