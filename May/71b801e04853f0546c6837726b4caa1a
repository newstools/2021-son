ERIC Tinkler sê sy besluit om weer die leisels by Cape Town City oor te neem is omdat hy nog “unfinished business” met die Kaapse Premierliga-sokkerspan het. Die voormalige Bafana Bafana midfielder het in 2017 besluit om die Citizens te verlaat om groener weivelde by SuperSport United in Gauteng te gaan soek. Tinkler was City se eerste coach en het die span tot die Telkombeker-titel gelei voordat hy ’n aanbod by SuperSport United aanvaar het. Benni McCarthy het toe die leisels oorgeneem en in sy eerste seisoen die MTN8-titel Kaap toe gebring. Nadat McCarthy met Jan Olde Riekerink vervang is, het die klub se fortunes gedraai. Maar nou is Tink­ler terug en hy het groot planne met sy voormalige span. “Die klub het so baie poten­siaal. Daar is baie dinge wat nog met die City-span bereik kan word,” het Tinkler verduidelik. “City kan nog só baie achieve. Dis waarom ek terug is om weer sukses te bring. “So, ja, daar is unfinished business van my kant af. “Sedert die klub se sukses in my tyd en met die MTN8, het daar niks verder gebeur nie. Dis hoog tyd dat die klub op dieselfde vlak as die groot klubs kom wat dinge op die veld betref.” Met die huidige seisoen wat volgende week klaarmaak, sal Tinkler oorgenoeg tyd tot sy beskikking het om City reg te ruk vir die volgende seisoen. Die voormalige coach van Orlando Pirates het erken dat hy die tyd gaan gebruik om ’n gedugte groep bymekaar te stel. “Wanneer ’n nuwe coach oorneem, moet hy met vars idees vorendag kom. Die span benodig refreshing en dit is wat ek gaan doen,” het Tinkler bygevoeg.