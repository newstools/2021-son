Die polisie in Oos-Londen het ’n geregtelike doodsondersoek begin nadat ’n Oos-Kaapse aanklaer vroeër dié week aangetref is waar hy in Beacon Bay aan ’n boom gehang het. Brig. Tembinkos Kinana, Oos-Kaapse polisiewoordvoerder, sê die polisie is Dinsdagoggend vroeg in kennis gestel en hulle het later die 47-jarige man se lyk gevind. Hy sê die omstandighede rondom die voorval is in hierdie stadium onbekend. Intussen het die nasionale vervolgingsgesag (NVG) hom geïdentifiseer as adv. Mzukisi Mapuma, wat by die landdroshof in Zwelitsha gewerk het. Anelisa Ngcakani, woordvoerder van die NVG, het ook bevestig hy was die aanklaer in die saak van motordiefstal waarby Edwin Ijeoma, voormalige professor aan die Fort Hare-Universiteit, betrokke was. Hy word ook betrek by die beweerde onreëlmatige toelating en registrasie van twee nagraadse studente, onder wie die Oos-Kaapse premier, Lubabalo Oscar Mabuyane, wat deur die ANC se integriteitskommissie van enige misdrywe onskuldig verklaar is. Ngcakani het adv. Mapuma beskryf as ’n harde werker wat toegewyd was aan sy werk en sy heengaan sal ’n verlies vir die NVG wees. – AlgoaFM 