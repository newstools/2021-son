DIE departement van landbou, grondhervorming en landelike ontwikkeling het boere en produsente gewaarsku om enige toename in vrektes onder hoenders as potensiële voëlgriep te behandel - totdat anders bewys word. Dit nadat 'n uitbraak van voëlgriep op 'n kommersiële hoenderboerdery in Randfontein in Gauteng aangeteken is. Vier ander uitbrake is ook op ander kommersiele hoender-eiendomme aangeteken. Reggie Ngcobo, 'n woordvoerder van die departement, het bevestig dat alle plase wat geraak is, in kwarantyn geplaas is en dat beheermaatreëls ingestel is. Die Wes-Kaapse LUR vir landbou, Ivan Meyer, het gesê 'n braaikuikenboerdery in die Worcester-omgewing het na die uitbrake ook positief vir voëlgriep getoets. Ngcobo het gesê dis belangrik vir almal in die land om waaksaam te wees. Alle vrektes moet by die staatsveearts aangemeld word. - News24 