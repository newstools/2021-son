’N VROU beweer sy moes haar pa uit ’n rehabilitasiesentrum red anders het die werkers daar hom doodgeslaan. Toe Nabeelah Benjamin uiteindelik haar pa, Ebrahim, laas week by die Tranzform House-sentrum in Schaapkraal, Philippi, uit gekry het, het hy reeds twee blou-oë gehad. Sy lyf was ook vol kneusplekke, sê sy. Nabeelah van Mitchells Plain sê haar pa, ’n dwelmverslaafde, het vroeg in die vorige maand self besluit om in ’n rehabilitasiesentrum opgeneem te word. Sy sê hul familie was baie bly dat hy dié groot stap geneem het. Nabeelah sê egter haar pa is deur hel en voeg by hy het meer skade opgedoen gedurende sy tyd daar. Sy vertel: “Wanneer jy ’n fight opsit met hulle, slaan hulle jou en dit is jou straf. “My pa het homself oorgegee, so hy het nie baklei nie. “Ek het daarna sy kar na ons huis gery, onwetend dat hierdie plek ’n geskiedenis het van hul mense slaan. “Hoe kan ’n dwelmverslaafde ’n ander verslaafde help? “Ons het met ander mense gepraat en hulle sê hul kinders is ook deur ’n coach daar geslaan. “Dit gaan erger daar as in die tronk. “My pa het my gebel en gesê hulle het hom aanrand. “Ek het vir Reza (Barmania) gebel by die sentrum en hy’t dit ontken. “Hy het gesê hy gaan spesiaal vir my pa na die rehab omdat hy omgee.” Nabeelah beweer ná hierdie gesprek met Reza Barmania, een van die coaches, het hy glo die boodskappe aan die ouens in die sentrum gewys en haar uitgevloek. Sy verduidelik: “Hierna is my pa só lelik aangerand dat hy aan sy eie bloed verstik het. “Een van die jong mans het gesê my pa was bewusteloos. Toe hy wakker skrik, het hy onthou hoe Reza gesê het hulle moet hom aaneen slaan oor hy moeilikheid maak.” Son het Barmania gekontak, wat op sy beurt Son na Shafiek Ismail, eienaar van die rehabilitasiesentrum, vir kommentaar verwys het. Volgens Ismail het daar ’n bakleiery by die sentrum uitgebreek toe Ebrahim probeer ontsnap het. Hy sê dit het in die oggendure plaasgevind toe hy nie daar was nie. Ismail vertel: “Ebrahim wou drie mense saam met hom neem. “Wat die aanranding betref, kan ek nie baie sê nie, want toe ons daar kom, was hy reeds aangeval. “Al wat ek rondom dit kan sê, is dat dit nie Reza is wat hom geslaan het nie.” Intussen sê Ismail het hy ’n saak teen Nabeelah gemaak omdat sy sy plek se naam swart smeer. Hy sê hy het ook ’n saak teen Ebrahim gemaak omdat hy sy dak beskadig het. Volgens Nabeelah het haar pa ook vroeër vandeesweek ’n saak van aanranding by die Philippi-polisiestasie gemaak.