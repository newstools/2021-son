TWEE mense is dood en 13 ander beseer in ’n botsing Woensdagaand 
tussen drie voertuie in Mpumalanga. Die ongeluk het op die N4 naby die Sudwala-afdraai gebeur. Met ER24 en ander nooddienste se aankoms op die toneel is ’n vragmotor, taxi en kar in die middel van die pad gevind. Luidens 'n verklaring was verskeie mense in die taxi vasgekeer terwyl daar ook een persoon buite die drie voertuie was. Een man wat in die taxi vasgekeer was, het op die toneel aan sy beserings beswyk. Vyf mense was in ’n kritieke toestand terwyl nege ligte beserings opgedoen het. Russel
 Meiring, ER24-woordvoerder, sê een van die
 kritiekbeseerde persone het later by die hospitaal aan sy beserings beswyk. Die oorsaak van die ongeluk is nog onbekend en word ondersoek.