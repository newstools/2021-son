’N DEKADE nadat hy in 2011 as speler van die Crusaders ’n nederlaag in die Super Rugby-eindstryd teen die Reds geproe het, sal Brad Thorn hoop om sy voormalige span môre ore aan te sit. Thorn is deesdae die afrigter van die Reds-span wat teen die Nieu-Seelandse kampioen te staan gaan kom. Die voormalige All Black-slot het in 2008 die Super Rugby-titel saam met die Crusaders gewen. “Ons respekteer uiteraard nog wat 10 jaar gelede gebeur het,” het Thorn gister aan verslaggewers gesê. “In 2011 het hulle (die Reds) hulle uitstekend van hul taak gekwyt. Ek was aan die ander kant daarvan, so dit was nie so lekker vir my nie.” Thorn het sy eerste kam­pioenskapstoernooi as afrigter gewen toe die Reds die Brum­bies twee weke gelede in die eindstryd van die Super Rugby AU-titel geklop het. Die Reds is egter ses dae later aarde toe gebring toe die Otago Highlanders hulle in die eerste game van die Trans-Tasman Super Rugby-kompetisie met 40-19 kafgedraf het. Thorn is gekritiseer omdat hy verskeie spelers teen die Highlanders laat rus het, maar hy behoort ’n sterker span teen die Crusaders te kies. Die Crusaders het in die eerste ronde ’n tuisoorwinning met 31-29 oor die Brumbies behaal nadat hulle die Super Rugby Aotearoa-titel verower het. Scott Robertson se span is dus die duidelike gunsteling om die Reds te klop, maar die verlies van die vleuel George Bridge en kaptein Scott Barrett weens siekte behoort hul taak ’n bietjie moeiliker te maak. “Hulle is die afgelope 25 jaar die maatstaf vir rugby hier,” het Thorn bygevoeg. “Om beter te word, moet ons teen die beste ouens speel en ons sal kliphard probeer om die job teen hulle te doen.”