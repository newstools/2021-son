DIE Covid-19-pandemie het Suid-Afrika nog beet, maar die KKNK vier onverpoos fees in 2021, met ’n ryk virtuele spyskaart van vermaak en projekte oral­oor – op die kassie, in die palm van jou hand en selfs op die silwerdoek. Die ikoniese eenvroustuk Die Naaimasjien van Rachelle Greeff is spesiaal vir die KKNK verfilm. Dis die eerste vertoning wat kultuurliefhebbers aanlyn kan geniet in die KKNK se virtuele teater by kknk.co.za. Kaartjies is by Quicket te koop. So, jy kan in die gerief van jou eie huis sit en saamkyk! Vennootskap Oor die volgende paar maande sal liefhebbers van die kunste ook toegang hê tot werke soos Willem Anker se Samsa-masjien, Asem van Reza de Wet en die veelbekroonde Koningin Lear­ met Antoinette Kellerman in die titelrol. In vennootskap met Aardklop bring hulle ook die kykNET-drama Queenie-hulle en Philip Rademeyer se Opdrifsel na jou TV-kamer, asook Hannes van Wyk se roerende Sê Groete Vir Ma. Neil Coppen se verwerking van Shakespeare se Hamlet is ook te sien.