KALBASKRAAL. – Hy is ’n inspirerende jong model wat al die big time gesmaak het. Tog het sy oë nie skille gekry om verby swaarkry te kan kyk nie. Griffon van Schalkwyk, wat tans modelwerk vir ’n vooraanstaande modelagentskap in Kaapstad doen, het ’n behoeftige familie onder sy vlerk geneem en hulle met kos en ander noodsaaklikhede gehelp. Verandering Volgens Van Schalkwyk, wat ook ’n kranige rugbyspeler is, het hy eendag die mense se nood raakgesien toe hy ’n vriend gaan besoek het wat daar naby woon. Van Schalkwyk sê: “Ek het in my hart besluit om die mense te help en ’n verandering in hul lewe te maak. “Dit bring vir my groot vreugde om ’n glimlag op dié mense se gesigte te sit. Ek kan sien hulle waardeer elke bietjie hulp wat hulle kry. “As jong man beteken dit vir my baie om terug te ploeg in die gemeenskap.” Van Schalkwyk het gister weer kruideniersware aan die familie gaan oorhandig. Hy beoog om voort te gaan om die familie te ondersteun en in die toekoms ook ander families te help. ’n Dankbare Agusta Adams sê: “Dit gaan maar skraps hier by ons in die huis. Ons is vyf wat in die klein Hop­huisie woon en niemand van ons werk nie. “My dogter se man, wat werkloos is, sal ’n brood of iets vir die huis koop as hy ’n los werkie losgeslaan het. “My een seun moes skool verlaat oor daar nie geld is om hom op die skoolbanke te kon hou nie. Hy is ook tans werkloos en dit gaan maar swaar met ons. “Ons is baie dankbaar vir wat dié jong man vir ons doen. Omstandighede hier by die huis is nie lekker nie.” Sy vervolg: “Werk is skaars. Dit is net die Here se genade wat ons deurdra.”