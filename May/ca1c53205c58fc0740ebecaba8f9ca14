’N POLISIEMAN is gearresteer weens sy beweerde betrokkenheid by ’n vlaag gewapende rooftogte in Mpumalanga. Brig. Leonard Hlathi, ’n polisiewoordvoerder sê die arrestasies volg ná die dorpie Volksrust skielik ’n styging in sakerooftogte ervaar het. Die laaste voorval was op 10 April 2021. Volgens Hlathi het ’n groep gewapende verdagtes die betrokke dag by 'n winkel ingestorm en die werkers met 'n vuurwapen gyselaar gehou. “Hulle het toe die slagoffers gevra om in die stoorkamer te bly terwyl hulle verskeie items, insluitend selfone en klere met 'n geraamde waarde van R150 000, gesteel het.” ’n Soektog na die rowers is van stapel gestuur en ses mense is gearresteer. Volgens Hlathi is die polisieman, wie eers Maandag gearresteer is, die sewende verdagte. Vier van die verdagtes het op 19 April uit aanhouding by die Volksrust-landdroshof ontsnap. Welcome Mncube (56), een van die verdagtes is weer gearresteer terwyl die ander drie, Jima Dube (34), Sandile Gaza (42) en Emmanuel Sibanda (28) nog gesoek word. - News24 