'N JONG vrou is gearresteer nadat sy 'n driejarige kind in 'n winkel op Sasolburg probeer ontvoer het. In 'n video wat wyd in die sosiale media versprei is, kan gesien word hoe die 24-jarige vrou die kleuter gryp. Dit terwyl hy op 'n staalreling in die winkel speel. Dit lyk of die kind se mammie besig is om by die till te betaal wanneer die onbekende vrou verby kom en die kind gryp. Die ontvoerder probeer dan die winkelsentrum met die kind op 'n spelerige wyse verlaat, maar die ma haal haar in en vat haar kind. Sam Mahkele, 'n polisiewoordvoerder, bevestig dat 'n saak geopen is. "Die klaer het gedink die vrou maak 'n grap toe sy haar vra wat doen sy. "Die verdagte het geantwoord dat sy die winkel met haar kind verlaat. Dis toe die ma die kind uit die verdagte se hande gryp." Die verdagte sal na verwagting Woensdag in die hof verskyn.