’N JONG seun is gister in die vroeë oggendure doodgeskiet terwyl hy en sy vriende in ’n kar gesit en tiep het. Verskeie mense is die afge­lope week koelbloedig in Delft afgemaai. Cole Jacobus (17) is die nuutste slagoffer wat sy lewe in so ’n skietvoorval verloor. Volgens ’n inwoner van Delft wat anoniem wil bly, het ’n bakleiery Saterdag met ’n lid van die Terrible Jostersna Jacobus se dood gelei. Die bron vertel: “Hulle twee het vroeër die dag baklei. Een van die Terrible Josters het vir hom gesê hy gaan hom doodskiet, maar Cole het nie geweet hy is ’n lid van dié gang nie. Geïdentifiseer “Hulle het in die kar gesit en drink nadat hulle van ’n paartie af gekom het en het aan die tiep geraak. Dis tóé dat hy geskiet is.” Volgens die bron het Jacobus nog geleef en hy het sy skieter aan sy vriende geïdentifiseer. Kapt. FC van Wyk, ’n woordvoerder vir die polisie, het bevestig dat die Delft-polisie ’n moord- en poging tot moordsaak ondersoek in verband met die skietvoorval Sondagoggend omstreeks 04:45 in Biesiesingel, in Roosendal, Delft, gebeur het. Volgens hom is niemand nog in verband met die voorval gearresteer nie. Van Wyk bevestig: “Die slagoffer en drie ander het in die kar geslaap nadat hulle van ’n partytjie af gekom het. “Onbekende skieters het verskeie skote op die slagoffer afgevuur en weggehardloop. “Die slagoffers het dit reggekry om weg te ry, maar het in ’n huis naby die toneel vasgeploeg. Die 17-jarige is op die toneel dood verklaar.”