HULLE is 2020-’21 se ware heroes en gister is hulle gecelebrate. Verpleegsters het gister Internasionale Verplegingsdag gevier. Dié dag val op die verjaardag van Florence Nightin­gale, die eerste nurse van die moderne verpleegkunde. Dit word beskou as ’n herdenking van almal wat hul tyd vir ander se sorg opoffer. Verpleegsters het gister buite die Groote Schuur-hospitaal byeengekom waar hulle met liefde en waardering toegegooi is. Die verpleegsters was in hul wit uniforms geklee, terwyl ander in sommige van die oudste uniforms uit die vroeë 1980’s geklee was. Aghmat Mohamed, verpleeghoof by Groote Schuur, het die personeel bedank vir hul eindelose toewyding en medelye. “Ons is die voorstanders van pasiënte, die stem om ’n toekomsvisie te lei en vir dít bedank ons antie Flori (Florence Nightingale).” Mohamed het ook die personeel vir hul toewyding geprys in die pandemie, waarin baie mense, ook nurses, hoop verloor het. “Dankie dat julle ons gelei het, beskerm het en gerusgestel het, veral omdat dit ’n tyd was waarin ons nie geweet het wat om te verwag nie. In dié moeilike tyd het julle steeds opgedaag.” Hy het genoem dat die publiek ook ’n groot rol in die personeel se moraal gespeel het. “Die pandemie was ook ’n bedekte seëning, want in ál die jare dat ek in die mediese bedryf werk, het ek nog nooit soveel kennis gesien nie. Julle het ons almal weer gewaardeer laat voel.” Hy het afgesluit deur die personeel te bedank. “Ek is baie trots om lid te wees van hierdie span. “Ek bid dat ons altyd die lamp sal wees wat die lig deur elke hospitaal in die gange en na die beddens van siekes sal dra.” Dr. Michael Mol het die verpleegster toe begroet én hul temperatuur laat styg! Dié oulike dokter wat lank ’n Top Billing-aanbieder was, het hulle herinner aan die belangrike rol wat nurses in die same­lewing speel. “Vandag is ons hier omdat ’n vrou die grootste verskil op die mediese gebied gemaak het. Sy was ’n verpleegster. Ons antie Flori. “Sy het tot die ouderdom van 90 geleef, hoewel die lewensverwagting in daardie stadium net 51 jaar was. “Op die oomblik sit ons met ’n lewensverwagting van 62 en dis as gevolg van haar bydrae, en jul bydrae.” Suster Serene Wessels wat al meer as 40 jaar verpleegster is, vertel aan Son hoe lief sy vir haar werk is. Halfeeu “Ek is naby aftrede, maar ek wil regtig nie gaan nie, want ek hou van my werk.” Haar kollega suster Vida Morris, wat ook al amper ’n halfeeu in die bedryf is, stem saam en sê dat mense se gesondheid en welstand haar passie is. “Daar is geen ‘ek’ in verpleging nie en dis wat my lief maak vir hierdie werk. Ons ondersteun mekaar, ons genees ander, ons hou die gees op en ons hou die lamp aan die brand.” 