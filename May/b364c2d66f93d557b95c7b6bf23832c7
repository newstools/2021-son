“DIT was nie ’n plek vir kinders om by te wees nie.” Volgens Bettie Nieuwoudt, die hoof van Stellcare Child Welfare Stellenbosch, het ouma Cornelia Scheepers dít aan haar gesê tydens die soektog na die vermoorde Orderick Lucas (1). Nieuwoudt het gister in die Kaapse hooggeregshof getuig sy het met baba Orderick se ouma Cornelia gesels. Sy het getuig: “Terwyl ons by die polisiestasie gewag het vir instruksies, het sy (die ouma) begin praat oor wat gebeur het en ook oor haar 50ste verjaardagpartytjie.” Die hof het gister gehoor Nieuwoudt het eers by klein Orderick se saak betrokke geraak nadat die kleintjie as vermis aangemeld is en sy het haar by die soektog aangesluit. Nieuwoudt het gister getuig sy het Scheepers by die polisiestasie gevra waarom sy toegelaat het dat die kinders haar sorg verlaat het. Scheepers en haar man het Orderick en sy tweelingbroers se “veiligheidsouers” geword nadat social services bevind het die kinders het beskerming nodig. Kwaad Dit het gevolg ná ’n voorval waarin Orderick se arm gebreek is. ’n Maatskaplike werker het dit toe by die Tygerberg-hospitaal aangemeld nadat Orderick se ma, Davidene Lucas, nie ’n be­vredigende verduideliking oor sy besering aan die hospitaal kon gee nie. Nieuwoudt het getuig Scheepers was baie kwaad vir haar en het haar gevra of sy nie die reg gehad het om ’n partytjie te hê nie. “Sy het gesê dit was haar 50ste verjaardag en dit was baie spesiaal en nie ’n plek vir kinders nie. “Ek het dit erken, maar daar was ongelukkig ’n wetlike verpligting,” het Nieuwoudt getuig. Sy het die hof vertel sy het Davidene ook by die polisiestasie aangetref. “Sy het vir my gesê dat sy Orderick teruggeneem het na haar ma toe, maar dat haar ma en sy gestry het en haar ma haar weggewys het met die kind,” getuig Niewoudt. Die betrokke maatskaplike werker het aan haar vertel die ondersoekbeampte het dié dinge met die ma en ouma bespreek. Ingevolge die Kinderwet is daar toe ’n saak van kindermishandeling en nalatigheid teen die ouma en ma gemaak, asook van min­agting van ’n hofbevel. “Ek het dit met die ondersoekbeampte bespreek en gesê sy (die ouma) moet ver­antwoordelik gehou word vir die kind,” aldus Nieuwoudt. Sy het afgesluit deur te sê haar gevolgtrekking is die persone wat verantwoordelik was om hom te beskerm, het die kind blootgestel aan sekondêre verwaarlosing. Duur “Hy is by mense geplaas wat vir hom moes sorg, maar wat hom in die steek gelaat het en dit het tot sy dood gelei,” getuig Nieuwoudt. Die saak duur voort.