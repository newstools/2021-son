DIE Stormers sal môre wil wraak neem vir hul naelskraapse nederlaag met 30-33 teen die Sharks in die eerste ronde van die Rainbow Cup-kompetisie. Dít wanneer die Kapenaars die manne van Durban op Kingspark gaan aandurf. Die span van Sean­ Everitt (afrigter) het laas week teen die Bulls op Loftus Versfeld in Pretoria ’n vernederende nederlaag met 9-43 gely. Dié nederlaag ten spyt glo Everitt daar is nog baie rugby oor in die Rainbow Cup. Everitt het gister in ’n aanlyn konferensie gesê: “Daar bly nog drie games oor en ons comeback begin Saterdag (môre) teen die Stormers. “Ons is steeds in ’n baie goeie posisie. “Die Bulls is net drie punte voor ons. “Ons speel op ons tuisveld, waar ons lanklaas verloor het, en ons is nog vol vertroue dat ons nog hierdie kompetisie kan wen.” Die Sharks se tuisrekord is iets besonders en dis ’n trotse rekord wat hulle dié naweek en vir die res van die toernooi sal wil handhaaf. “Ons gaan beslis nie net gaan lê en die Stormers hierheen laat kom om dit van ons weg te neem nie. “Ons verwag ’n groot uitdaging, veral van hul gedugte pak voorspelers, maar ons is 100% gereed vir hulle. Met Sikhumbuzo Notshe wat met ’n kniebesering buite aksie is, het Everitt besluit om Henco Venter na die agtsteman-posisie te skuif. Thembelani Bholi is in Notshe se plek ingesluit. Venter, Bholi en die voormalige Stormer-kaptein Siya Kolisi gaan ’n nuwe lostrio vorm. Die Sharks se nuwe lostrio-kombinasie gaan by die afbreekpunte in ’n geweldige fisieke stryd teen Evan Roos, Willie Engelbrecht en Pieter-Steph du Toit gewikkel wees. Die Sharks het besluit om die meer fisieke JJ van der Mescht saam met Reniel Hugo in die plek van Ruben van Heerden op slot in die enjinkamer in te sluit. Agterlangs vervang Ma­rius Louw vir Jeremy Ward op binnesenter. Dan is daar natuurlik die stryd tussen die Sharks-kaptein, Lukhanyo Am, Louw en hul eweknieë. Am en Louw gaan in ’n baie interessante kragmeting teen Rikus Pretorius en Ruhan Nel gewikkel wees. SHARKS: Aphelele Fassi, S’bu Nkosi, Lukhanyo Am (k), Marius Louw, Yaw Penxe, Curwin Bosch, Jaden Hendrikse, Henco Venter, Thembelani Bholi, Siya Kolisi, Reniel Hugo, JJ van der Mescht, Thomas du Toit, Fez Mbatha, Ox Nché. BANK: Kerron van Vuuren, Ntuthuko Mchunu, Wiehahn Herbst, Ruben van Heerden, Phepsi Buthelezi, Sanele Nohamba, Manie Libbok, Werner Kok.