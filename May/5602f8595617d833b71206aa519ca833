DIE gewese adjunkpolisiekommissaris van Noordwes William Mpembe en vyf ander verskyn na verwagting vandag in die Noordwes-hooggeregshof in Mahikeng op 'n klag van moord. Die klag hou verband met die dood van drie mynwerkers en twee polisiebeamptes, enkele dae voor die Marikana-slagting in 2012. Mpembe, Salmon Vermaak, Nkosana Mguye, Collin Mogale, Katlego Sekgweleya en Khazamola Makhubela staan ook tereg op 'n bykomende klag van poging tot regsverydeling. SABC News berig Mpembe was bevelvoerder van 'n groep polisielede toe ’n groep Lonmin-mynwerkers op 13 Augustus 2012 van Wonderkop na die Karee-skag opgeruk het. Hulle wou keer dat hul ander kollegas verder werk. Met hul terugkeer na Wonderkop, is hulle deur ongeveer 70 polisiebeamptes gekonfronteer. Mpembe het glo mynwerkers opdrag gegee om hul wapens te oorhandig en terug te draai. Hulle het na bewering geweier en skokgranate is afgevuur. Die werkers Thembelakhe Mati en Semi Jokanisi en die polisiebeamptes Hendrick Monene en Sello Lepaaku is tydens die rusie dood. Die vyf polisiebeamptes, wat saam met Mpembe verskyn, word van die moord op Phumzile Sokhanyile aangekla. Volgens die staat het hulle onoordeelkundig op ’n groep vlugtende mynwerkers geskiet toe hulle sien dat een van hulle ’n polisievuurwapen afgevat het. Mpembe en drie ander senior polisiebeamptes is vroeër vanjaar onskuldig bevind op klagte van regsverydeling. Hulle is aangekla omdat hulle na bewering nie die dood van ’n mynwerker in die polisie se aanhouding aangemeld het nie.- SABC News 