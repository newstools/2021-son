DIE departement van gesondheid het vir meer tyd gevra voordat hulle reageer op die ernstige aantygings van korrupsie teen minister Zweli Mkhize. Dit kom nadat die spesiale ondersoekeenheid Maandag bevestig het sy ondersoek van top gesondheidsamptenare is in 'n bevorderde stadium. Mkhize word daarvan beskuldig dat hy betrokke was by die onreëlmatige verkrygingsproses van 'n tender wat aan 'n KwaZulu-Natalse kommunikasiemaatskappy toegeken is. Die maatskappy Digital Vibes het na bewering die minister R3,65 miljoen gecharge om die aankondiging van 'n tweede golf in November verlede jaar op televisie te maak. Die departement van gesondheid sê in 'n verklaring Mkhize gaan kommentaar lewer sodra die finale verslag beskikbaar is en die uitkoms en aanbevelings aangekondig word. Volgens die departement verkies Mkhize om vir nou stil te bly omdat hy seker wil maak daar word nie by die ondersoek ingemeng nie. Die publiek is ook gevra om nie voortydige gevolgtrekkings te maak nie. - Jacaranda FM