AL KON daar uiteindelik ’n coach vir die Suid-Afrikaanse sokkerspan gevind word, behoort die custodians van dié span en sport, Safa, sy kop in skaamte te laat sak. Die aanstelling van Hugo Broos van België as die nuwe man in beheer van Bafana Bafana het hom gister soos ’n sirkus op TV-kanale afgespeel. Dít omdat dié nuwe coach nog nie eens in Suid-Afrika is nie en die media oor ’n video call uit Safa se hoofkwartier in Gauteng moes toespreek. Inderhaas Die uitsaai van dié Safa- mediakonferensie was so ’n shambles dat die TV-kanaal eNCA selfs besluit het om die uitsaai daarvan kort te knip. Eerder as om te wag vir Broos om in Suid-Afrika aan te kom, het Danny Jordaan (Safa-president) en die res van sy bestuur dit goed gedink om die aanstelling inderhaas te bevestig. Dit kom nadat Son en ander publikasies vir die soveelste keer vóór Safa die aanstelling van die nuwe Bafana Bafana coach kon bevestig. Seraj Jones het gister voor Safa se aankondiging berig dat Broos die nuwe afrigter gaan word en dat een van sy assistente die afgedankte Molefi Ntseki gaan wees. Broos sal na bewering net een assistent van sy keuse kan aanstel en hy sal boonop sy salaris met dié vertroueling moet deel. Dié Belg gaan na verneem word sowat R1,2 miljoen per maand ontvang. Broos het ook min tyd om homself gewoond te maak aan Bafana Bafana se strukture en om die spelers te leer ken. Oor minder as ’n maand begin hul kwalifiseringsveldtog vir volgende jaar se Wêreldbekertoernooi in Katar. Suid-Afrika is in ’n groep met Ethiopië, Ghana en Zimbabwe. Ghana is reeds die groot gunsteling om uit dié groep vir Katar te kwalifiseer. Daar sal egter vandag baie hartseer fans van Bafana Bafana se rekord-doelskieter Benni McCarthy wees. Hy is toe nie die man om die nasionale span in die regte rigting te probeer lei nie. Onderhandelinge tussen hom en Safa het glo lelik skipbreuk gely en nou sal daar met Broos voortgeploeg word. Nie dat Broos enigsins ’n vreemdeling is wat betref sokker in Afrika afrig nie. Hy’t Kameroen immers in 2017 tot Afrikabeker-glorie afgerig en is vroeg in die wedloop vir die Bafana-pos as ’n gunsteling beskou. ’n Mens kan maar net hoop Broos gaan vrye teuels kry om dinge op sy manier te doen en nie toelaat dat Safa se hiërargie hom voorskryf nie.