DIT was gisteraand ’n geval van so naby, maar tog so ver vir die Universiteit van Wes-Kaapland (UWK). Die Universiteit van Kaapstad (Ikeys) het gisteraand hul onoorwonne rekord in vanjaar se Varsity Cup-kompetisie behou toe hulle Udubs in ’n opwindende kragmeting net-net met 58-55 geklop het. Die rustydtelling was 31-22 in die Ikeys se guns. Die UWK kon tot dusver vanjaar net twee van sy ses games wen. Daarteenoor het die Ikeys ses van hul sewes games gewen met een gelykopuitslag. Die span van Bellville-Suid het nog nooit in die geskiedenis van die Varsity Cup-kompetisie die Ikeys geklop nie. Die twee spanne het vir die eerste keer meegeding om die Chester Williams­gedenktrofee. Paul Treu, afrigter, se span het egter gisteraand baie naby daaraan gekom om geskiedenis te maak. Die UWK het die kragmeting goed begin en van meet af die pasaangeër in die kompetisie se ritme versteur. Die Ikeys het gesukkel om hul momentum te vind. Ná die eerste 20 minute was UWK met 15-3 voor. Die Ikeys het egter hul voete gevind nadat ’n UWK-speler met ’n geelkaart vir ongedissiplineerde spel van die veld gepos is. Die Ikeys het die situasie behoorlik uitgebuit en aangegaan om altesaam agt drieë te druk. UWK het egter aanhou veg en ses drieë van hul eie aangeteken. Dit was egter net nie genoeg om geskiedenis te maak nie.