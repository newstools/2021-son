OUDTSHOORN. – ’n Stinkende dumpsite is ál plek waar hulle oproepe kan maak. Inwoners van die New Look-buurt in Bongolethu sê selfoonseine is so swak by hulle dat die tiep ál plek is waarvandaan hulle oproepe kan maak. Volgens die moedelose inwoners is die dumpsite nou al die afgelope drie weke hul “foonhokkie”. Netwerk-probleme skop volgens die inwoners elke dag in sodra die son sak. Aaron Kaptein is een van die regulars wat saans sy oproepe by die stortings­terrein moet gaan maak. Probleem Kaptein vertel: “Dis ’n algemene gesig om saans mense te sien dumpsite toe loop om oproepe te gaan maak. “Ons moet al daai vrot reuke inasem – net om ons selfone te kan gebruik. “Ons kan ook nie saans oproepe ontvang nie en dit is ’n probleem as jy met familie en vriende wil praat.” Volgens ’n 18-jarige matrikulant affekteer die swak sein haar skoolwerk. “As ek in die aande re­search­ oor my skoolwerk wil doen, moet ek by die stinkende dumpsite gaan staan. “Hierdie is nie ’n goeie idee nie, want die skollies kan jou saans beroof,” sê sy. Nog ’n Inwoner, Quinton Dazo, sê die gebrek aan selfoonseine saans is ’n groot probleem vir leerders wat dan nie hul huiswerk of studies kan doen nie. Verbeter “Ook vir my as ’n technician is dit moeilik om saans met my baas te kommunikeer,” voeg hy by. Dazo sê hulle kan maar net hoop dat die sein binnekort sal verbeter.