'N VRYSTAATSE polisievrou is Woensdag gearresteer nadat sy na bewering probeer het hom haar berk dood te skiet. Die 31-jarige konstabel het voor die voorval blykbaar haar berk met bewerings van 'n jollery gekonfronteer. Volgens die Onafhanklike Polisie-ondersoekdirektoraat (Opod) was die konstabel van die Ficksburg-polisiestasie en 'n kollega aan diens toe haar berk langs hul diensvoertuig stop en vra om saam met haar te praat. "Terwyl hy daar was, het die konstabel na sy kar gestap en deur sy selfoon gegaan," vertel Ndileka Cola, Opod-woordvoerder. "Die beampte het na bewering die boyfriend met gerugte van 'n jollery gekonfronteer. Terwyl hulle geskel het, het sy na bewering haar diensvuurwapen uitgehaal en skote in die rigting van haar boyfriend afgevuur, maar het hom mis geskiet." Cola sê die konstabel se kollega, 'n polisiesersant, het die vuurwapen by haar afgevat. In 'n afsonderlike saak is 'n 29-jarige konstabel van die Oos-Kaap gearresteer nadat hy na bewering sy girlfriend gewond het. Die konstabel van die Mount Fletcher-polisiekantoor het haar ná die voorval hospitaal toe geneem en gelieg deur te sê dat sy geskiet is deur mense wat hulle probeer beroof het. Hy word op klagte van poging tot moord en regsverydeling aangekla. - News24