CURWIN Bosch glo die Sharks het baie geleer uit hul nederlaag in die Currie Cup final teen die Bulls. Die Sharks behoort dus baie beter voorbereid te wees wanneer hulle die Bulls Saterdag op Loftus Versfeld in die Rainbow Cup die stryd aansê. Bosch het in ’n aanlyn konferensie gesê: “Ja, ons het beslis baie van daai eindstryd geleer. “Dit is uiteraard ’n kragmeting tussen die twee onoorwonne spanne in die Rainbow Cup. Die manne is almal opgewonde oor die uitdaging en ek is seker die manne van die Bulls is ook opgewonde. Ons almal sien dus uit na die game dié naweek.” Al het die Sharks hul games teen die Lions en die Stormers gewen, het hulle altesame 30 strafskoppe afgestaan. Volgens Bosch is dit ’n aspek van hul spel waaraan hulle hard gewerk het. “Dit kom alles neer op die manier waarop ons verdedig. Ons het ’n taamlike aggressiewe manier van verdedig. Ek dink daar is ’n risiko aan gebonde wanneer jy soos ons verdedig. “Ons het ’n diepgaande analise daarvan gemaak. Die strafskoppe wat ons tans afstaan, is egter alles goed wat ons kan beheer. Regstel “Die manne is gretig om te tackle en betrokke te raak by die afbreekpunte. Dit kom alles neer op die besluitneming van individue. “Ons is bewus daarvan en dis iets waaraan ons vandeesweek gewerk het. “Hopelik kan ons sake die naweek regstel. Bosch het oor sy tweestryd met die Springbok-losskakel Morné Steyn gesê: “Dit is altyd lekker om teen ’n ervare man soos Morné Steyn te speel, maar niks verander vanuit my oogpunt nie. “Ek sal die wedstryd presies dieselfde benader. En dit is om die basics goed te doen. Ek moet rigting gee aan die span en net my beste lewer.” Op die vraag of hy enige druk voel weens die kompetisie vir plekke, het Bosch geantwoord: “Beslis nie. Vir my gaan dit oor om my spel te vervolmaak. Die res sal vir homself sorg. “Die Springbok-afrigters weet waarna hulle soek. Hulle het my vertel wat hulle van my en al die ander spelers nodig het om teen die Britse en Ierse Leeus te speel.”