CALITZDORP. – “Vang nou asseblief my suster se moordenaar, want hy kyk my elke dag in die gesig.” Dít is die pleidooi van Cielie Pasja nadat haar 73-jarige suster, Jakkie Pasja, reeds in Desember 2017 vermoedelik vermoor is. Antie Cielie kla: “Toe die polisie nou die ander dag die moordenaars van Lourens de Villiers so gou-gou gevang het, het my bloed gekook. “Hoekom is my suster se moordenaar nie eens ondervra nie? “Die polisie weet van die stories wat hier rondom ’n spesifieke man loop. Al wat die familie vra, is dat hulle hom moet ondervra. “Ons wil net hierdie hoofstuk afsluit.” ’n Familielid vertel: “Dis ’n mal man wat haar vermoor het. ’n Mens voel sleg as jou familie so wreed weggeruk word. “Dit voel asof dit nou die dag was. Kan al daai klomp polisiemanne van De Villiers se moordspan nie ook na Ousie Jakkie se moordenaar begin soek nie? Meriete “Hy is maar net hier in Bergsig of Royal Heights. Ons het dit destyds vir die polisie gesê.” Kapt. Malcolm Pojie, ’n Suid-Kaapse polisiewoordvoerder, sê elke saak het sy eie meriete. “Indien mense inligting het, kan hulle dit met die polisie deel. “Die arm van die gereg is lank,” het Pojie laat hoor.