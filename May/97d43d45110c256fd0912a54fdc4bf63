DIE meeste treinstasies in die land lyk so verniel soos ná die Tweede Wêreldoorlog. Hoewel misdaad by treinstasies gedaal het ná die aanstelling van veiligheidswagte, is daar kommer dat Prasa­ se infrastruktuur geheel en al kaal gestroop sal word as dié securities nie reg opgelei word nie. Tans moet talle ongewapende veiligheidswagte Prasa se eiendom oppas terwyl kabeldiewe gewapen is. Twee wagte van “armed response” is reeds in die afgelope twee maande in Gauteng doodgeskiet en nie een was gewapen nie. Hulle het ook nie bulletproof vests gehad nie. In September laas jaar het die minister van vervoer, Fi­kile Mbalula, aangekondig dat 3 100 sekuriteitspersoneellede aangestel sal word om spoorbates op te pas. Son verneem baie van die mense wat aangestel is, se matrieksertifikate is vervals. En dis glad nie die enigste beweringe nie ... Son verneem in Gauteng is 150 mense gevat om hul skietvernuf te toets. Net 33 het geslaag. In totaal is 598 mense nie opgelei nie en hulle kan ook nie skiet nie. Bronne meen dít is die redes hoekom die sekuriteit by Prasa altyd swak sal bly. Son verneem ook van die mense wat pas begin werk het, kry byna R27 000 per maand en die mense wat lankal daar is, kry R14 000. ’n Woordvoerder van Prasa, Bane Ndlovu, sê ál die kandidate is onderhewig aan ’n sekerheidskeuring en moet ’n matrieksertifikaat en sertifikaat van die Private Security Industry Regulatory Authority (Psira) hê. Operasies “As aansoekers vals sertifikate het, sal dit ondersoek word.” Ndlovu sê ál die aansoekers het mediese toetse deurgegaan en hul kantoor het nie die ouderdomme van die aansoekers nie. “Maar alle beweringe sal ondersoek word.” Oor die CCTV sê Ndlovu dis waar dat die meeste CCTV-stelsels nie werk nie. “Maar die operateurs doen ander funksies soos die aanmeld van voorvalle, ontvang oproepe, stuur personeel uit op operasies, werk met die statistieke, monitor die voertuie wat in operasies gebruik word en monitor alarms en CCTV-stelsels.” Hy sê daar was uitdagings met die skietoefeninge en dit kom van twee scenario’s. “Die eerste is dat kandidate hul vuurwapenlisensies van Saps-bevoegdheidsertifikaat het, maar nie vuurwapens het om te oefen nie. “Hulle kry nie genoeg skietoefening nie. Daarom dop hulle die toets. Dié scenario kan reggestel word as hulle genoeg oefening kry. “Sowat R12 miljoen is nodig vir volledige oefensessies.” Ndlovu sê die ander moontlikheid is dat bevoegdheidsertifikate onwettig bekom is en dat die wagte dus nie bevoeg is om ’n vuurwapen te hanteer nie. Hy voeg by die kwessie oor bulletproof vests word aangespreek en uniforms is bestel. “Die departement gee voorkeur aan ’n begroting vir die aankoop van flitse, boeie, batons en meer.” Ndlovu sê dis ook waar dat baie sites nie geskik is om wagte te ontplooi nie, aangesien daar geen toilette, lopende water of wagkamers meer is nie. “Opdrag is gegee dat wagte sedert 12 Maart nie meer by sulke plekke werk nie.” Oor mense wat by Prasa én die weermag werk, sê Ndlovu dis inderdaad so, maar daar word opgetree teen dié mense. Hy sê wat betref ou en nuwe werkers wat verskillend betaal word, sal ’n beskermingsbeampte en reaksiebeampte verskillend betaal word.