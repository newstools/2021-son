NÁ DIE sukses van die produksie The Rustic Affair­ is die digter Hendry Kortje en vermaaklikheidskunstenaar Erica Vivace­ terug­ vir ’n tweede ronde. Hendry is so opgewonde om 13:00 op Sondag 16 Mei weer die verhoog met Erica te deel dat hy nie uitgepraat daaroor kan raak nie. Hy sê die eerste opvoering in Maart het al sy verwagtinge oortref. Dit was so gewild dat The Rustic Car-Fe Restaurant & Bistro by Worcesterstraat 5, Grabouw, ingestem het om weer hierdie gemeenskapverrykingsprojek aan te bied. Die produksie is deur Hendry en Erica in die lewe geroep vanweë hul gedeelde passie vir poësie en musiek. Die visie van die projek is nie net om hul eie talent met die publiek te deel nie, maar ook om nuwe talent­ op alle vlakke van kuns en musiek te ontdek en te showcase. In die tweede aflewering sal talle nuwelinge hul verskyning op die verhoog maak. Baie kunstenaars soek net ’n voet in die deur en dit is een van die doelwitte van dié program. Hendry nooi almal in en om die Elgin-omgewing wat dieselfde passie as hy deel, om ’n draai te kom maak. Hy beloof lekker­ kos, live entertainment en goeie geselskap­. Toegang is R40 vir volwassenes en kinders onder 13 kan die event gratis bywoon. Covid 19-regulasies geld.