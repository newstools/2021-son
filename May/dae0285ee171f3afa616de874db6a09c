ROBERTSON. – ’n Padvark het na bewering ’n man teen ’n geweldige spoed raakgery en toe van die toneel weggejaag. ’n Groepie laities wat alles gesien gebeur het, het Son gister in detail vertel hoe die betrokke kar teen ’n hoë snelheid in die pad afgery en Nicolaas “Nicky” Visagie getref het. Die voorval het Sondag skuins ná 18:00 naby die Langeberg-koshuis in Paddystraat plaasgevind. Visagie (64) het ’n draai geloop na die winkel naby sy huis. Geselsies Hy was daarvoor bekend om almal wat hy raakloop, te stop en geselsies met hulle aan te knoop. Visagie was volgens ooggetuies op pad terug huis toe en het op die sypaadjie geloop toe die kar hom tref. Een laitie wat die ongeluk sien gebeur het, sê hy het gesien hoe daai kar teen ’n hoë spoed in die pad afgejaag het. “Oom Nicky het op die sypaadjie geloop. “Toe sien ons net hoe die kar oom Nicky stamp dat oom Nicky hoog deur die lug trek,” het die klonkie nog duidelik geskok vertel. Volgens sy maatjie het die bestuurder van die kar nie gestop nie en van die toneel weggejaag. ’n Polisiewoordvoerder, kapt. FC van Wyk, het die voorval bevestig en gesê die cops ondersoek ’n saak van strafbare manslag. Geen arrestasies is nog gedoen nie, het Van Wyk laat hoor.