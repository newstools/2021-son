DIE rugbyspan van die Universiteit van Kaapstad (Ikeys) sal vandag op hete kole wees oor die beskikbaarheid van twee sleutelspelers voor vanaand se Varsity Cup-eindstryd (VC) teen die Tukkies. Die Ikeys pak die manne van die Jakarandastad in ’n herhaling van 2011 se VC-eindstryd. Die Kapenaars was in daai stryd baas. ’n Herhaling van dié suksesvolle veldtog sal beteken die Ikeys en die Tukkies spog albei met drie VC-titels. Geeneen van die twee spanne sal kan staatmaak op video’s en data van ’n groepwedstryd teen mekaar nie, aangesien dié stryd in die slag moes bly weens Covid-19-gevalle. James Tedder, die Ikeys se talisman, het die halfeindstryd teen die Pukke misgeloop, terwyl die ervare slot en kaptein, Gary Porter, die veld moes verlaat met wat soos ’n handbesering gelyk het. Tom Dawson-Squibb, die Ikeys se hoofafrigter, sal hoop Tedder slaag sy harsingskudding-toets om wel vanaand in die eindstryd te kan speel. David Hayes, wat Vrydag Tedder se plek in die halfeindstryd volgestaan het, is egter beslis meer as bekwaam om rigting aan die Ikeys se span te gee. Hayes het dít getoon toe hy Vrydag met ’n speler-van-die-wedstryd-vertoning vorendag gekom het. Die woelige William Rose behoort Tedder (ás hy fiks verklaar word) of Hayes se skakelmaat te wees. Hy is ’n goeie speler, maar sal moet waak daarteen dat hy nie té veel onder die skeidsregter se vel inklim nie. Hy is een van daai skrummies wat nie kan ophou klets nie en sy feesvieringe kan soms ook te veel wees vir opponente en skeidsregters. Skopvoet Griffin Colby, wat Vrydag se semi behartig het, het ’n paar keer hard met Rose gepraat oor sy geite. Die Tukkies sal weer baie op hul voorspelers, sowel as op die skopvoet van Zander du Plessis, staatmaak. Hy is die voorste puntemaker in die reeks en is ewe tuis op losskakel en heelagter. Die eindstryd skop 19:00 op Tukkies se tuisveld af en word regstreeks op SuperSport uitgesaai.