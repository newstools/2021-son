GRABOUW. – Twee vriende van hier wat tragies gesterf het, het twee families met gebroke harte gelaat. Eers is Johan Karolus (19) sinloos doodgeslaan en toe hang Rudolph Lakay homself. Karolus is Saterdagaand aangerand en vir dood agtergelaat nadat hy en sy vriend Conroy-Lee Farmer daarvan beskuldig is dat hulle die verdagte se meisie beroof het. Hospitaal Die verdagte is aan Son bekend. Hy het reeds in die hof verskyn en sal weer op 13 Mei in die plaaslike landdroshof op ’n klag van moord voorkom. Hy sal na verwagting dan om borgtog aansoek doen. Toe Lakay Dinsdagaand dié nuus hoor en verneem Karolus het later in die hospitaal gesterf, was dit net te veel vir hom. Sy suster en haar boy­friend het gisteroggend op hom afgekom waar hy aan ’n boom op Knoflokskraal gehang het. Volgens Farmer het hy en Karolus Saterdagaand kos gaan soek om te koop terwyl hulle saam met hul vriende ’n dop gedrink het. Hy sê twee kosplekke was toe en hulle het sommer ’n pastei gekoop. Farmer vertel dis tóé dat hy en Karolus in die verdagte se girlfriend vasloop wat op pad huis toe was. Volgens hom het sy gevra dat hulle twee saam met haar huis toe loop, maar Karolus het geweier. Farmer vertel verder: “Sy was met haar sakke en ek dink sy en haar ou het ’n stryery gehad. “Ons het haar net daar gelos en is weer na ons vriend Edmund se huis. “Toe ons klaar gedrink het, is ek huis toe en toe ek daar kom, het ek my vriend Tommy gekry wie se oor gebloei het. “Hy het vir my gesê die boyfriend is op soek na my en Karolus en dat hy ’n piksteel en ’n mes het. Hy het gesê ons het sy meisie gerob. “Intussen het die boyfriend Karolus by Edmund se huis opgespoor. Wat ek gehoor het, is dat hy hom onmiddellik met die piksteel teen sy kop geslaan het en hy was bewusteloos. “My een vriend het op hulle afgekom en bo-op hom gespring en met hom baklei. “Teen dié tyd het Karolus wakker geskrik en hy wou by die deur uithardloop. “Die verdagte het losgekom uit die bakleiery en het Karolus aan sy vel teruggeruk oor hy kaalbolyf was. “Hy’t hom verder geskop en slaan en daarna oor sy skouer gegooi en in die strate geloop op soek na my.” Neergelê Volgens Farmer het die verdagte saam met Karolus geloop tot by sy antie se huis in Lost City, waar hy hom na bewering verder geslaan het ten aanskoue van twee polisiemanne. Sy bewustelose liggaam is selfs deur een van sy vriende langs die polisievên neergelê, maar steeds het die polisie niks gedoen nie, sê hy. Karolus se pa, Thys, sê hy het 11:55 ’n klop aan die deur gekry en gehoor sy seun is in die Grabouw-hospitaal opgeneem. Hy sê toe hy daar kom, was sy seun steeds bewusteloos. Thys vertel: “Ek het net vir hom gesê ‘Johan, Daddy is hier.’ Die trane het uit sy oë gerol. “Dis toe dat die dokters vir my sê hy het kopwonde opgedoen en hy is toe na die Tygerberg-hospitaal oorgeplaas. “Die Sondag het die dokters laat weet hy is breindood, maar hulle sal kyk wat hulle vir hom kan doen. Appelboord “Hy het toe die Maandagoggend gesterf.” Karolus se mammie, Brenda Solomons, sukkel om haar woorde uit te kry om met Son oor haar geliefde seun te praat. Sy sê haar ander vyf kinders is erg geraak deur hul broer se dood. Solomons, wat in die appelboord werk, sê Karolus was ’n kind wat nooit moeilikheid huis toe gebring het nie. Sy sê sy en haar man het hard gewerk om vir hul kinders alles te gee. Karolus se familie en die gemeenskap het intussen ’n petisie ingehandig sodat die verdagte nie met sy volgende verskyning borgtog moet kry nie.