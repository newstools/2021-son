VIR ’n derde keer vanjaar het Thomas Tuchel (manager) en sy Chelsea-sokkerspan Manchester City in die skool gesit. Dié keer was dit in Europese klubsokker se grootste wedstryd, die Champions League-eindstryd. Die Blues het met 1-0 in Porto, Portugal, gewen om as kampioen gekroon te word. Die sege kan steeds beskou word as teen die verwagtinge in, want Pep Guardiola (manager) se Man City-span is as die groot gunsteling beskou. Met ’n sterbelaaide span soos min is ’n gemaklike sege voorspel – maar die Blues het duidelik nie dié script gelees nie. Guardiola het ook duidelik niks geleer uit sy span se vorige twee nederlae teen Chelsea nie. Dít toe die Blues hom in die halfeindronde van die FA Cup geklop én ’n week later in ’n Engelse Premierligawedstryd bloedneus geslaan het. Uitrig In albei dié nederlae – en toe weer Saterdag in die Estádio do Dragão – was dit Chelsea se verdedigende midfielder van Frankryk, Ngolo Kante, wat die aanvallende kombinasie van Ilkay Gündogan, Bernardo Silva en Kevin de Bruyne stil gehou het. Dié trio kon nie enige magic na die aanval bring nie. Dít as gevolg van Kante se vermoë om balle te gaps én ’n invloedryke rol op die teenaanval vir die Blues te speel. Guardiola se keuse van Raheem Sterling op die aanval sal City fans laat wonder of hul bekroonde manager se kop voor die finaal geraas het. Sterling sukkel al lank met sy bestendigheid, veral as daar kanse opduik om die nette te laat raas. Dit gaan ook die verstand te bowe oor hoekom Guardiola­ nie die ervare Fernandinho in die middelveld losgelaat het as teenvoeter vir Kante nie. Kante is boonop welverdiend as die speler van die wedstryd aangewys. Soos oudergewoonte het Guardiola sy spankeuse verdedig. Hy het aan BBC Sport gesê: “Teen Lyon (in 2020), soos teen PSG en Dortmund het ek die beste keuse gemaak om die wedstryd te probeer wen. Die spelers weet dit. Ek dink Ilkay Gündogan het goed gespeel. Ons was uitstekend.”