WORCESTER. – ’n ANC-raadslid beweer dat hy uit ’n raadsvergadering gesmyt is omdat hy nie Afrikaans verstaan nie. Moses Mangali sê die betrokke vergadering het Dinsdag in die Breedevallei se munisipale gebou plaasgevind. Mangali sê: “Die kwessie van by-laws vir spazawinkels en straatsmouse is bespreek. “Dis ’n baie belangrike kwessie en ek het gevoel ek het die reg om dit van die begin tot die einde deeglik te volg. “Die wit en bruin raadslede het almal net Afrikaans gepraat en daar was geen tolk beskikbaar nie.” Volgens Mangali is hy uitgesmyt toe hy kapsie gemaak het oor die feit dat hy weens die taalgrens nie die verrigtinge kon volg nie. “Toe staan ek op en ek demand dat almal in Engels moet praat, want daar was geen tolk vir my nie. “Toe begin ek sommer in Xhosa praat om vir hulle ’n dosis van hul eie medisyne te gee,” voeg hy by. “Dis toe dat ek uit die vergadering gegooi is. “Ek voel baie teleurgesteld, want dis ’n baie belangrike kwessie wat bespreek is. “Ek moet vir die mense in my wyk kan verduidelik wat van hulle as spazawinkeleienaars en straatsmouse verwag word.” Volgens hom het die vergadering in sy afwesigheid voortgegaan. Leuen Die speaker van die Breedevallei-munisipaliteit, Neil Mercuur, sê daar was Dinsdag ’n werksessie in die stadsaal gehou, nie ’n raadsvergadering nie. Mercuur sê: “Die bewering dat ek raadslid Mangali uitgeskop het, is ’n infame leuen. “Tydens die werksessie het raadslid Mangali beswaar gemaak toe ’n enkele raadslid die raad in Afrikaans toegespreek het. “As voorsitter het ek onmiddellik die verrigtinge gestop en gereël dat ’n in-huis tolk ingeroep word. “Raadslid Mangali het geëis dat die werksessie van voor af gehou moes word. “Dít het ek geweier, want ons was reeds ver deur die program. Raadslid Mangali het homself van die vergadering verskoon, maar hom later weer aangesluit.”