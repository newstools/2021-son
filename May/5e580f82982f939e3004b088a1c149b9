DIE ANC-LPP, Danville Smith, hou vol hy is onskuldig. Smith, wat ook die ANC-tesourier in die Weskus is, het Donderdagoggend bevestig hy het van sy poste opsy gestaan. Dis in lyn met die ANC se nasionale uitvoerende komitee (NUK) se reëls dat mense wat van korrupsie en ander ernstige misdrywe aangekla is, tydelik opsy moet staan totdat hul sake afgehandel is. Hierdie comrades kan weer hul poste oorneem sodra hulle vrygespreek is. Smith het laas maand in die Bellville-handelshof verskyn waar hy op klagte van bedrog, korrupsie en geldwassery teregstaan. Smith sê vanoggend in 'n perverklaring hy sal nie in detail van dié klagte gaan nie, want die hofsaak is nog hangend. Die klagte spruit uit ondersoke deur die Valke oor beweerde onreëlmatighede by die Cederberg-munisipaliteit toe hy nog 'n raadslid in Lambertsbaai was. Hy sê egter: "Ek is onskuldig op dié klagte. Dis valse klagte. Ek sal nooit aan korrupsie deelneem óf dit goedpraat nie. Ek verwelkom egter die geleentheid - die enigste geleentheid - om my onskuld in 'n hof te bewys." Volgens hom is die hofsaak deel van 'n komplot om sy naam deur die modder te sleep. Smith voeg  by: "Daar moet geen twyfel wees van die feit dat hierdie klagte polities gedryf word nie en is deel van 'n komplot om die ANC as korrup uit te beeld. Maar hoe minder daarvan gesê word in dié stadium, hoe beter. "Ek wil ook verder dié volgende regstel; Ek was nooit betrokke in enige onreëlmatighede in die verkryging van PPE in enige munisipaliteit nie. "My naam word nou vir 'n rukkie met PPE-ondersoeke verbind en ek kan met selfvertroue sê dis nie die waarheid nie. As iemand enige wesenlike bewyse het wat die teendeel bewys, is hulle welkom om dit na die relevante owerhede vir verdere ondersoek te neem."