’N MAN wat in Januarie 2018 drie keer oor ’n pa van vyf gery en van die toneel weggejaag het, is Donderdag in die Oudtshoorn streekhof agt jaar gevangenisstraf opgelê waarvan twee jaar opgeskort is. Streeklanddros Ntsoki Moni het Johnny Donson (41) skuldig bevind aan strafbare manslag en versuim om hulp aan ’n beseerde op ’n ongelukstoneel te verleen. Donson het ontken dat die slagoffer, Ricardo “Carthy” Fourie (43), in die pad voor die bakkie gesit of gelê het. Toe hy ry, het hy egter gevoel hy ry oor iets en stilgehou. Donson se regsverteenwoordiger, Vaughn Shone, het die hof versoek om ’n vonnis van korrektiewe toesig vir strafbare manslag op te lê en ’n opgeskorte vonnis vir die versuim om hulp te verleen. Donson is ook ’n eerste oortreder. Beskerm Willem Vister, vir die staat, het hierop betoog: “Die gemeenskap moet beskerm word teen roekelose en nalatige drywers soos die beskuldigde.” Moni het by vonnisoplegging gesê hoewel Donson nie die opset gehad het om die slagoffer dood te ry nie, het hy wel nalatig opgetree. Donson het ook nie ’n ambulans ontbied of Fourie in die hospitaal besoek nie. Hy het ook nie Fourie se vrou gekontak om te verneem hoe dit met haar man gaan nie. Donson is tot vyf jaar gevonnis vir strafbare manslag en drie jaar vir versuim om hulp aan ’n beseerde te verleen. Twee van die drie jaar is voorwaardelik vir vyf jaar opgeskort. Dit beteken dat hy effektief ses jaar agter tralies sal moet bly.