DIE Lions het besluit om te waag met die 19-jarige Jordan Hendrikse op losskakel in Saterdag se Rainbow-Cup-kragmeting met die Stormers op Ellispark in Johannesburg­. Ivan “Cash” van Rooyen het verras deur Hendrikse in die plek van die ervare Fred Zeilinga in te sluit. Zeilinga het laas week die nr. 10-trui in die nederlaag teen die Sharks gedra het. Volgens van Rooyen is Hendrikse se insluiting deel van ’n rotasie-beleid, maar hy glo die jongeling kan ook as eerste ontvanger die nodige dringendheid na die nr. 10-trui bring. Van Rooyen het Donderdag in ’n aanlyn konferensie gesê: “Ons is opgewonde om Jordan te sien en hom aan die wêreld te wys. Dit help om ouens soos Andre (Warner) en Burger (Odendaal) om hom te hê. “Fred sukkel boonop bietjie met ’n liesbesering. Dit is egter nie die rede waarom ons besluit het om Jordan te kies nie. “Jordan bring iets anders vir ons. Hy is ’n jong, groot, fisieke nr. 10. Hy bring ’n massiewe skopvoet en sal vir bietjie opwinding sorg. Hy sal waarskynlik ook die bal ’n bietjie na die lyn toe dra. “Vir ons is dit rotasie, maar dis ook ’n kans vir Jordan om ’n verskil vir ons te maak,” aldus Van Rooyen. Hy glo Hendrikse se eweknie van die Stormers, Abner van Reenen, het in sy laaste game teen die Lions gewys hy kan dieselfde soort bedreiging inhou. Die tweestryd tussen die jong generaals behoort een van die groot hoogtepunte van die game te wees. Die Lions se breier het ook besluit om Burger Odendaal in die nr.12-trui in die plek van Dan Kriel te kies. Odendaal gaan boonop ook die kapteinskap oorneem by Kriel, wat na die bank toe skuif. Die veteraan-Springbok-losvoorspeler Willem Alberts gaan ook van die bank af aangewend word. “Ons weet dat Willem ’n groot impak kan maak deur sy gesag fisiek af te dwing wanneer hy in die tweede helfte opkom.” “Albei spanne is desperaat om hul eerste oorwinning in die kompetisie te kry. Ons sien uit daarna om ons eerste tuiswedstryd van die kompetisie te speel,” het Van Rooyen gesê. Die Stormers se span is Vrydag eers aangekondig. LIONS:   EW Viljoen, Rabz Ma­xwane, Wandisile Simelane, Burger Odendaal (k), Courtnall Skosan, Jordan Hendrikse, André Warner, Francke Horn, Vincent Tshituka, MJ Pelser, Reinhard Nothnagel, Ruben Schoeman, Carlü Sadie, Jaco Visagie, Sti Sithole. BANK: PJ Botha, Ruan Dreyer, Asenathi Ntlabakanye, Willem Alberts, Emmanuel Tshituka, Morné van den Berg, Fred Zeilinga, Dan Kriel.