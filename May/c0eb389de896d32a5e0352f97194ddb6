Oortreders wat op parool is ná versagting van hul tronkstraf en wat dan weer oortree, bring die naam van korrektiewe dienste en ander paroolgangers in oneer. So voel Ronald Lamola, minister van justisie en korrektiewe dienste. Hy het in ’n virtuele, voltallige mini-sitting gereageer op die debat oor sy departement se begrotingsbewilliging. Die koste om gevangenes te onderhou, begrotingsbesnoeiing, rehabilitasie en die oorplasing van veroordeelde gevangenes na hul lande in die Suid-Afrikaanse Ontwikkelingsgemeenskap (SAOG), het ook in die debat onder die vergrootglas gekom. Lamola het sy departement se begrotingsbewilliging vir die huidige boekjaar ter tafel gelê. Een van die punte van kritiek teen die department gaan oor gevangenes wat verlede jaar op parool vrygelaat is, maar wat nou terug in die tronk is. Meer as 19 000 gevangenes is verlede jaar danksy versagting of kwytskelding van hul straf vrygelaat om oorbevolking in die tronke te verlig en die verspreiding van Covid-19 in korrektiewe fasiliteite te beperk. Lamola het aan die LP’s gesê: “Ons is spyt oor die 126 heroortreders onder die paroolgangers. Hierdie mense gee ons ’n baie slegte naam omdat ons altyd aan die paroolgangers sê as ons hulle onder die publiek vrylaat, moet hulle goeie ambassadeurs van die departement wees. Maar 14 000 van hulle voldoen steeds (aan hul paroolvoorwaardes). ” – SABC News