WESTELIKE Provinsie Atletiek (WPA) se tweede Cross Country-byeenkoms van die seisoen word môre by Hoërskool Fairmont in Durbanville aangebied. Die byeenkoms vorm deel van WPA se gewilde reeks van ses landloop-wedlope wat in die wintermaande aangebied word. Môre se byeenkoms is deur WPA se landloop-kommissie georganiseer. Volgens Russell Mehl, die voorsitter van WPA se landloop-kommissie, is die cross country-wedlope baie gewild omdat dit oor kort afstande gehardloop word. Dit is ook toeganklik vir baie ouderdomsgroepe. “Dié sport is ’n dissipline wat voorsiening maak vir alle ouderdomme en ver­moëns, en baie topatlete en -afrigters beskou dit as ’n uitstekende platform om ’n hoë uithouvermoë vir baanatlete en spoed vir hardlopers te bou,” het Mehl gesê. “Baie topatlete het hul loopbaan in die veldloopbaan begin en keer in die buitebaanseisoen na die sport terug om krag en uithouvermoë vir die nuwe seisoen op te bou. “Cross Country word as ’n aanvulling vir pad- en baanatlete beskou. “Dit is om dié rede dat die meeste middel- en langafstand-baanlopers en die beste padlopers ter wêreld verkies om aan cross country deel te neem.” Juniors in die ouderdom van 8 tot 19 hoef nie inskrywingsgeld te betaal om deel te neem nie. ’n Gesondheidsvraelys moet voor die byeenkoms voltooi word en by die atlete wees wanneer hulle by die lokaal aankom. Senior mans en vroue betaal R30. Atlete kan meer as een wedloop hardloop as hulle die R30-inskrywingsgeld betaal. Betalings kan op die dag gedoen word Geen toeskouers word toegelaat nie. Slegs voorafinskrywings word toegelaat. Besoek gerus wpa.org.za/cross-country/  vir meer inligting.