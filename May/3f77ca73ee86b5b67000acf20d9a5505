LADISMITH. – Honde se lojaliteit teenoor hul eienaars is alombekend. Veral om hul eienaars se lewe en besittings te beskerm. Dis waarom skurke tans honde target en die arme diere hier in ’n daad van wreedheid vergiftig. ’n Aantal honde van verskeie mense is die laaste tyd vergiftig. ’n Diereliefhebber verduidelik: “Dis die werk van skurke wat by ’n mens se huis wil inbreek. Die honde loop nie rond nie. Moet asseblief nie ons name noem nie, want dan target hulle ’n mens weer.” Facebook het ook die wreedheid uitgebasuin. Anthea Booysen het geskryf dat dit “siek en vuil en skelm mense is wat afgunstig is op die diere. My hart is sommer van voor af stukkend.” Twee onderwysers het elk hul “hondekinders” verloor nadat hulle gif ingekry het. Vir hulle was hul honde ook lede van hul huishouding. Colette Teal van die Karoo Dierebeskermingsvereniging (Kaps) sê: “Ek dink die media kan help deur die publiek te waarsku dat hulle op hul hoede moet wees en die aan te meld as hulle enige inligting het. “Daar is ’n boete van tot R4 000 of 12 maande tronkstraf as iemand skuldig bevind word. Dit val onder die dieremishandelingswetgewing.”