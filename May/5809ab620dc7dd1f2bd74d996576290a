DIE chemistry en verliefdheid tussen Qiniso Van Damme­ en Gareth “Gaz” Ehret (27) was onmiskenbaar. Donderdagaand het ons almal diep in ons hart geweet die pragtige model gaan goofy Gaz bo die sjarmante rooikop Henk “Swazi” Nel (29) kies. Dít tydens die laaste episode van die realiteitsreeks The Bachelorette SA. Dít al het dit geblyk haar familie hou duidelik meer van die opregte krieketafrigter Swazi. Maar ’n mens se hart kies mos net wie hy wil en as ’n mens so na Qiniso en Gaz kyk, kan jy sien dié tweetjies is tot hul ore toe verlief. Dis al amper ses maande nadat die dating show geskiet is en die lovebirds is steeds saam. Jinne, julle sal nie weet hoe verlig ek is nie, want Mzansi het nie eintlik baie luck met paartjies wat saambly nadat die kameras ophou rol nie. Konneksie Toe Qiniso Gaz kies, het sy hom laat verstaan dat sy haar nie ’n lewe sonder hom kan voorstel nie. Die happy couple het aan die show se aanbieder, Jason Greer, verduidelik hoe uniek hul liefde vir mekaar is. “Ek weet nie hoe om dit te verduidelik nie, maar dis soos die perfekte konneksie. Dis net meant to be,” het Gaz emosioneel gesê. Hulle het saam ingetrek tydens die pandemie en volgens hulle het dít hulle net nog nader aan mekaar gebring. Gaz kon nie sy trane terughou toe hy verduidelik hoe hy oor sy Qiniso voel nie. Dis nou maar net eenmaal so – liefde wen altyd.