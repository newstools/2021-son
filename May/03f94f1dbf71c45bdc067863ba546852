'N JONG seun van Kaapstad is gearresteer nadat hy 'n dag na sy 16de verjaarsdag teen meer as 200km/h in sy broer se kar rondgejaag het. 'n Lid van Stad Kaapstad se ghost squad het die seun Sondagoggend eers in Jan Smuts-rylaan, in die rigting van Grassy Park, in die Volkswagen Golf 7 opgemerk en agternagesit. Luidens 'n verklaring het die seun oor verskeie rooiligte gery en wou nie aftrek nie. Die beampte het back-up ingeroep en die kar is uiteindelik in Ou Strandfontein- en Otteryweg afgetrek. "Tot die beampte se ontsteltenis was die bestuurder ’n baie jong man wat gesê het hy het net die vorige dag 16 geword. "Daar was nog vyf passasiers in die kar, almal rondom die ouderdom van 15. Dit het ook geblyk dat die seun sy broer se nuwe kar sonder sy toestemming gevat het." JP Smith, mayco-lid vir veiligheid en sekuriteit, sê in ’n verklaring hy sidder om te dink oor die potensiële tragedie wat kon afspeel. “Dit was geen joyride nie, maar 'n roekelose bedreiging en ek hoop dat dit ’n les vir almal, wat betrokke is, sal wees.” Die tiener is in sy pa se sorg vrygelaat.