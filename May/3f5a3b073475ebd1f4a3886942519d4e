JAMES Moloi, die pas ver­kose president van Atletiek Suid-Afrika (ASA), se onmiddellike prioriteit is om atlete te help wat tans vir die Olimpiese Spele voorberei. Moloi (54) het die vorige president, Aleck Skhosana, Saterdag in die verkiesing op ASA se vierjarige algemene vergadering met 39 stemme teenoor 27 geklop. Skhosana was vir ses en ’n half jaar aan die stuur van sake by die atletiekbeheerliggaam. Shireen Noble van die SWD is tot nuwe visepresident verkies. Sy neem oor by dr. Harold Adams. Moloi het in sy eerste toespraak as president van die nasionale federasie gesê: “As prioriteit moet ons as raad koppe bymekaarsit en aandag gee aan hoe ons atlete kan help wat voorberei vir die Olimpiese Spele. Ons moet ook atlete help om vir die Spele te kwalifiseer. “Ek wil graag al die vorige raadslede en vorige kommissies bedank vir al die werk wat hulle in hul termyn ingesit het.” Moloi het ook al die provinsies bedank vir die vertroue wat hulle in hom en die ander verkose raadslede geplaas het. “Ek sal na die provinsies luister, want ’n goeie leier luister na raad. Dit sal die provinsies se taak wees om my rigting te gee. “Ek vra dat die provinsies met my moet praat as hulle enige probleme het. “En wanneer daar probleme tussen ons opduik, sal ons daaroor moet praat sodat ons sake op ’n vriendelike manier kan oplos. “Ons gaan ook ’n manier moet vind om die provinsies wat nie kantore het nie, by te staan. Ons sal sien hoe ons dit kan regstel. “My hart was seer toe vier van ons provinsies nie die o. 16- en o. 20-kampioenskapsbyeenkoms in die Paarl kon bywoon nie omdat hulle nie geld gehad het vir reis- en verblyfkoste nie. “Ek sal uit my pad gaan om ’n manier te vind sodat hulle ál ASA se byeenkomste kan bywoon.” Die res van die nuwe raadslede is soos volg: Kommissievoorsitters: 1. Jean Verster (baan en veld) 2. Enoch Skosana (padwedlope) 3. Jakes Jacobs (landloop) 4. Hendrick Mokganyetsi (atletiek-kommissie). Bykomende raadslede: 1. Esther Malema (Limpopo) 2. Ntathu Gwadiso (Grens) 3. Adelina Ranthimo (Vrystaat) 4. Norma Nonkonyana (Westelike Provinsie)