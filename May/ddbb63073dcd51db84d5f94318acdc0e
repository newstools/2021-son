DIE Sisonke-inentingsprogram is nie oop vir die algemene publiek nie en die Johnson & Johnson-entstof is nie besig om te verval nie. Dis die versekering wat prof. Glenda Gray, president van die Suid-Afrikaanse Mediese Navorsingsraad, gegee het ná bewerings in die sosiale media. Dit kom nadat 'n ou, @TheCapeTownGuy, getwiet het hy is ingeënt selfs al is hy nie 'n gesondheidsorgwerker nie. Hy beweer verpleegsters het vir hom en ander pasiënte gese hulle moet soveel as moontlik mense inent voor die entstof verval. Gray sê dis onwaar dat die entstof besig is om te verval. "Dit verval oor 'n jaar. Ons wil die Sisonke entstof teen die einde van die week voltooi, sodat die regering met sy uitrolprogram kan begin. Ons wil nie die publiek confuse nie." Gray het herbevestig die program is net oop vir mense wat in die gesondheidsorgstelsel werk. "Hy was stout. Hy't seker gelieg. As jy op die webwerf gaan om te registreer, moet jy se 'ek is 'n gesondheidsorgwerker'. Daar's g'n manier om by Sisonke aan te sluit as jy nie in die gesondheidsorgsektor is nie. So die ou moes gelieg het." Die Sisonke-studie, wat in Februarie begin het, mik om 500 000 gesondheidswerkers in te ent. Dit sal na verwagting eerskomende naweek voltooi word. Volgende week gaan mense van 60 en ouer ingeënt word. - News24 