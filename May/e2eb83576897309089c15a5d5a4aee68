DIE Kaapse bokspromotor Jackie Brice het Boks Suid-Afrika met regstappe gedreig om die groot bedrag geld te verhaal wat hy verloor het met die kansellasie van sy toernooi op 30 April. Dit volg nadat hy Sondag by ’n restaurant in Milnerton uit die vergadering ge­stap het sonder dat BSA se waarnemende CEO, Cindy­ Nkomo­,­ ’n oplossing vir die Wes-Kaapse pro­bleme kon kry. Brice sê Nkomo se “houding en arrogansie” was die rede dat dié noodvergadering in ’n doodloopstraat beland het. BSA se gebrek aan kommunikasie word as die rede voorgehou dat die bokstoernooi ter elfder ure afgestel moes word. Nkomo het teruggekap en gesê geen toernooi kan gekanselleer word as dit nie eers goedgekeur word nie. Sy het bygevoeg die twee hoofredes is dat die registrasiesertifikate van die bokser nie almal ingedien is nie en dat BSA nie die paspoortnommers en -briewe van die buitelandse boksers ontvang het om hul status in Suid-Afrika te bevestig nie. Nkomo het nie op Son se versoek om kommentaar gereageer nie.