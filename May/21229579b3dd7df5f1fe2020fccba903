DIÉ Wonder Bags doen wonders vir brandslagoffers en beteken dat brandwonde voorkom kan word. Só vertel Heléna Cullis, programbestuurder van U Matter, wat tans saam met die Rooi Kruis-kinderhospitaal werk om tydens die land se brandbewustheidsmaand meer aandag op die kwessie te vestig. “Baiekeer doen mense brandwonde op in gebiede waar daar informele nedersettings is. “Die gebiede het nie elektrisiteit het nie en hulle gebruik steenkool en paraffien in die winter om te kook en warm te bly. “Verder is daar geen infrastruktuur vir elektrisiteit nie,” sê Cullis. Sy sê dis hoekom die organisasie hande met die Rooi Kruis-hospitaal gevat het. Cullis sê dis hul mission om brandslagoffers soos Sibongile Zimasa Zenzile, van Mfuleni, naby Delft, te help. Zenzile se lewe het onherroeplik verander net omdat sy haar baba se kos wou warm maak. Sy verduidelik: “Ek het my kind aan my regterhand gehad en ek was met die ander hand besig om die stoof af te skakel. “Ek het toe my aandag op die pot gehad en wou dit oplig toe die stoof skielik gebars het. “Binne sekondes was my huis in vlamme en my kind se klere het aan die brand geslaan.” Die mammie sê sy het vinnig na ’n emmer water gehardloop en dit oor haar baba gegooi. “Dis hoe ek haar kon red, maar toe besef ek dat mý klere ook tydens die hele voorval aan die brand was. “My liggaam was aan die brand en ek het gevoel asof ek lewend geëet word. “Ek het water op my liggaam gegooi en in die proses het my bure tot ons redding gekom en ons na die naaste hospitaal geneem.” Zenzile sê as sy die keuse gehad het om ’n Wonder Bag te gebruik, pleks van haar paraffienstoof, sou sy beslis die Wonder Bag gekies het. ’n Wonder Bag is ’n losstaande, nie-elektriese, geïsoleerde sak wat ontwerp is om die hoeveelheid brandstof te verminder wat benodig word om kos te maak. Cullis sê dis vir mense soos Zenzile wat hulle tydens die nasionale brandbewustheidsmaand fondse vir die Wonder Bag ingesamel het. “Ons sal die sakke in behoeftige gebiede voorsien,” het sy onderneem. In Suid-Afrika doen 256 kinders daagliks brandwonde op.