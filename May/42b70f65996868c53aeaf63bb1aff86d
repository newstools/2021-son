SA RUGBY (Saru) trotseer die Covid-19-storm deur besparingsmaatreëls in te stel. Saru se inkomste het in 2020 met R580 miljoen gedaal. Uitgawes is met 45% deur middel van ’n bedryfsversagtingsplan verminder, terwyl daar ’n verlies van R7,9 miljoen was. Jurie Roux, Saru se uit­voerende hoof, het egter gewaarsku die ergste is nog nie verby nie. Roux het gister in ’n ver­klaring gesê dit het unieke samewerking oor die hele bedryf geverg om ’n drastiese kostebesnoeiingsplan te bereik om die sport aan die gang te hou. “Ons het daarin geslaag om wydverspreide werks­verliese te vermy, maar dit het voortdurende en finan­siële waaksaamheid geverg om kop bo water te hou in ’n benarde posisie. “Buitengewone tye het vir buitengewone maatreëls gevra waarsonder ons nie die jaar sou kon oorleef nie. “Ons kon met ons uitsaaiers en borge saamwerk om versagtingstrategieë en bil­like verlagings te vind, terwyl ons ook baie dankbaar was om toegang tot lenings van World Rugby te kry om ons lidunies te ondersteun en te verseker dat ons in 2021 nog 14 unies het. “Ongelukkig sal die besparingsmaatreëls moet voortduur. Ons is in die vermaaklikheidsbedryf, en ons produk is rugbywedstryde. “Sonder games en ’n gehoor het ons min of geen inkomste nie. Totdat ons terugkeer na ’n situasie waar alles 100% toegelaat word, sal ons onder uiterste finan­siële druk bly.”