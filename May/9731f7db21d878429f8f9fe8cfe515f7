WEEK ná week sing hy koortjies op jou TeeVee. Die gospelsanger van Hanover Park het nou nog ’n beat bygevoeg toe hy vroeër die week die lemmetjie-groen t-hemp van die Patriotic Alliance, by ’n dankseggingsdiens, in die Goudstad oor sy kop trek. Son verneem dat Rubain en sy band deur die politieke party van die voormalige convicted sakeman en nou motiveringspreker en skrywer, Gayton McKenzie, na Gauteng gevlieg was. Rubain bevestig by navraag dat hy nie ’n politician is nie. “Ja, ek het publicly my ondersteuning aan die Patriotic Alliance gegee. Ek voel hulle staan vir die Godly-values waarvoor ek staan. “Hulle wil ook die kleurling-klong van Mitchells Plain, Hanover Park, Valhalla Park, landwyd ondersteun en ’n hupstoot gee.” Hy voeg by dat diegene wat hom ken, weet ook dit is wat hy preek. “Dis geen geheim dat ek by my shows ’n paar minute afstaan om, aan veral ons kleurling-gemeenskap, te preek hoe ons mekaar moet ondersteun. Want as ek, ’n klong van Hanover Park, ’n TV-program kan hê op kykNET, dan kan enigeen dit doen.” Rubain het ook aan Son bevestig dat hy in aanloop tot die munisipale verkiesing by die politieke party se rallies gaan wees en vir hulle gaan campaign. Intussen sê Tarryn Josephs, publisiteitsbeampte vir die Koortjies-program, hulle het geen kommentaar.