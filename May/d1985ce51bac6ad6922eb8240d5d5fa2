CALITZDORP. – Die gort is nie gaar nie ... Die sop is gaar. As dit reën, begin die soppotte prut. Maar nou reën daar beskuldigings neer nadat twee mans aangekla is van sakeroof nadat ’n twis oor sopbene lelik uitgedraai het. Die saak teen die twee jong mans wat onlangs gearresteer is, hou verband met antie Dollie se sop­bene. Dié sopbene was na haar sin te kaal en die betrokke winkeleienaar het geweier om die bene terug te vat. Dié sopbene het haar sáám met die twee mans agter tralies laat beland. Die een verdagte se ma, Sannie Sampson, sê toe die winkeleienaar weier om antie Dollie se geld vir haar terug te gee, wou haar seun net help dat die vrou haar geld terugkry. Maar in die proses om antie Dollie met haar struggle te help, het R800 uit die winkel voete gekry. ’n Ontstelde antie Sannie sê: “Dit is vir die polisie makliker om kant te kies as om aan die kant van die waarheid te wees. “Al wat die kinders by die container-winkel gevra het, is om die antie se regte change terug te kry. Ongelukkig “Ek sweer hulle het nie geld gevat nie.” Sampson is ongelukkig omdat die cops haar nie eens ingelig het dat hulle haar kinders gevat het nie. Hulle het volgens haar geen misdaadrekords nie. ’n Vrou kla: “Die buitelanders rob ons mense.” Kapt. Malcolm Pojie, polisiewoordvoerder­, sê: “Sakeroof word in ’n baie ernstige lig beskou­ en ons sal sonder partydigheid optree. “Elke saak het sy eie meriete. Die beskuldigdes is positief met ’n voorval van sakeroof verbind. “Die vrou is op borgtog van R500 vrygelaat en die jong mans moet nog om borgtog aansoek doen.”