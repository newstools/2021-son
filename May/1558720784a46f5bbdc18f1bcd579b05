DIE naweek het begin met ’n moord Saterdagoggend in RR Section, Khayelitsha. Een man is in dié skietvoorval doodgeskiet. Teen die einde van die dag het verskeie ander skietvoorvalle 11 mans dood en 7 swaar gewond gelaat. Die lyk van die eerste slagoffer is Saterdagoggend omstreeks 10:00 in Banzistraat, Site B, met verskeie skietwonde langs ’n vuurwapen gevind. Die polisie het ook ’n aansienlike bedrag kontant gevind. In die tweede voorval – vermoedelik ’n weerwraakaanval op die eerste moord – is daar Saterdagmiddag by T110 op twee Somaliese burgers geskiet. Die een is op die toneel dood. Die ander is ernstig gewond is toe na ’n mediese fasiliteit geneem. Skeitvoorvalle In RR Section is drie ander mans Saterdag laatmiddag doodgeskiet in ’n skietery wat ook vermoedelik met die eerste en tweede voorval verband hou. Intussen is twee ander mans by ’n spazawinkel in Y-Block doodgeskiet. Een is op die yard dood en die ander in ’n voertuig. Verslae dui ook aan dat twee ander Somaliese burgers naby ’n spazawinkel in die omgewing geskiet is. Een is op die toneel dood en die ander is vervoer na die hospitaal, waar hy later aan sy wonde beswyk het. Dit het intussen rugbaar geword dat nog twee slagoffers later in die Tygerberg-hospitaal en die Khayelitsha-distrikshospitaal dood is. Die polisie het intussen hul ontplooiing in die gebied versterk terwyl speurders van die eenheid teen georganiseerde misdaad druk besig is om sake van verskeie moorde en pogings tot moord te ondersoek. Genl.maj Thembisile Patekile, die Wes-Kaapse waarnemende provinsiale polisiekommissaris, het opdrag gegee om ’n 72-uur-aktiveringsplan in werking te stel vir die mobilisering van hulpbronne om na die gewapende verdagtes te soek. Die polisie volg tans spesifieke leidrade op. Enige een met inligting word gevra om die polisie by 08600 10111 te kontak of die MySAPSApp te gebruik. Alle inligting wat oorgedra word, sal as streng vertroulik gehanteer word.