Een persoon is dood en 'n ander beseer toe die polisie Donderdagaand 'n gekaapte voertuig in Lingelethu-Wes probeer aftrek het. Kol. Andre Traut, 'n provinsiale polisiewoordvoerder, verduidelik met ernstige en geweldadigemisdaad wat hoog op hul agenda is het lede van die Wes-Kaapse flying squad misdaadvoorkomingspatrollies uitgevoer toe hulle die voertuig wat in Mfuleni gekaap is gewaar. "Pogings om die voertuig af te trek het daartoe gelei dat skote tussen die insittendes van die Kia Picanto en die polisie plaasgevind het. Dit het geëindig toe een van die verdagtes noodlottig gewond is. "Die tweede verdagte het 'n skietwond opgedoen en is in hegtenis geneem." Die polisie het ook op twee ongelisensieerde vuurwapens, 'n 9mm-pistool en 'n .38-rewolwer beslag gelê. Intussen is soek-operasies ook Donderdagaand in Khayelitsha, Delft, Mfuleni en Nyanga uitgevoer. "Die operasie het gelei tot die arrestasie van vyf verdagtes, wat aangehou is op afsonderlike aanklagte van afpersing, gewapende roof en die besit van 'n gesteelde vuurwapen. Die verdagtes sal almal na verwagting Maandag in die hof verskyn.