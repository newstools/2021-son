CHARLES Losper is die nuwe voorloper op WP Darts se Eersteliga-puntelys nadat hy Woensdagaand al sy ervaring moes inspan om sy wedstryde te wen. Daar was geen gebrek aan vuurwerk by die Grassy Park Hotel nie. Losper het eers vir Cameron Carolissen met 5-3 geklop voordat hy Giovanni Mathee met dieselfde telling uitoorlê het. Losper vervang Vernon Bouwers nou bo-aan die log met 22 punte. Bouwers is steeds sterk in die wedloop op 20, met Cameron Carolissen derde met 18 en Lance Rustin vierde met 16 punte. Bouwers het Leslie Beukes met 6-2 geklop en daarna met 4-4 teen Rustin gelykop gespeel. Dit was die tweede aand in ’n ry dat Losper albei sy wedstryde wen. Dit is nogal raar as die sterk mededinging in ag geneem word. Mathee kon nie sy skitterspel van die vorige week herhaal nie omdat hy met sy check outs gesukkel het. Net die boonste drie spelers op die log het nog ‘n realistiese kans om met die titel weg te stap. Die uitslae is: Charles Losper 5-3 Cameron Carolissen Giovanni Mathee 4-4 Jason Erasmus Leslie Beukes 2-6 Vernon Bouwers Nolan Arendse 4-4 Lance Rustin Leslie Beukes 6-2 Jason Erasmus Nolan Arendse 2-6 Cameron Carolissen Giovanni Mathee 3-5 Charles­ Losper Vernon Bouwers 4-4 Lance Rustin. .