ALLISTER Coetzee, die voormalige Springbok-afrigter, is glo gekoppel aan die hoofafrigterspos by die Italiaanse klub Rovigo Delta. Luidens berigte is Coetzee die pos aangebied om oor te neem by Umberto Casellato, wat onlangs die hoofafrigterspos ontruim het. Coetzee, wat op sy dag as die Bok-breier gedien het, het laas jaar van die Japanse klub Canon Eagles geskei. Sedertdien het Toetie, soos Coetzee genoem word, egter nie ’n hoofafrigterspos beklee nie. Die 57-jarige het voorheen die Stormers (2010-2015) en die Bokke (2016-2017) afgerig. Twee ander Bok-afrigters wat Rovigo afgerig het, is wyle Nelie Smith en Nick Mallett. Rovigo speel in die Top12-afdeling in Italië. Naas Botha, Gert Smal en AJ Venter is onder ’n aantal Springbokke wat in die verlede vir die Italianers gespeel het.