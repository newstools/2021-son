THOMAS Tuchel, coach van Chelsea, het bevestig dat Kepa Arrizabalaga in die doelhok diens sal doen in Saterdag se FA Cup-eindstryd teen Leicester City. The Blues wil dié keer ’n stap verder gaan nadat hulle verlede jaar in die eindstryd op Wembley teen Arsenal vasgeval het. Die Chelsea-baas het die aankondiging gedoen kort nadat sy span Woensdagaand in ’n Premierliga-wedstryd teen die Gunners vasgeval het. Die telling was 0-1. Die Spanjaard het in dié stryd ook die handskoene gedra, met Edouard Mendy op die reserwebank. ’n Fout deur die middelskakel Jorginho het tot Arsenal se doel gelei. Kepa het moedig probeer, maar kon nie Pierre-Emerick Aubamayeng se skoot uithou nie. Die Spaanse doelwagter is dié seisoen in ’n hewige stryd met Mendy betrokke om die handskoene vir Chelsea te dra. Die 26-jarige Kepa was nog net in 12 van sy span se wedstryde die seisoen in die beginspan. Hy was verlede seisoen nog die nommer een, voordat Mendy hom by die klub aangesluit het. Mendy het in die meeste van die Premierliga, asook Champions League­-stryde, onder Tuchel se oog gespeel. Kepa is op sy beurt meestal in die FA Cup gebruik. Volgens Tuchel het hy besluit om Kepa vir die stryd teen Arsenal te gebruik om sy vaardighede op te skerp vir die eindstryd. “Kepa sal definitief in die eindstryd begin. “Ons vertrou hom en hy verdien sy plek in die beginspan. Dit is waarom hy in die eindstryd sal begin. “Hy is tans goed op dreef en doen sy beste op die oefenveld. Ons wou net seker maak dat hy slaggereed is. “Hy het egter nie die geluk aan sy kant gehad in die wedstryd teen Arsenal nie.” Tuchel het ’n sterk span in die veld gestoot vir die tuiswedstryd op Stamford Bridge. Die verwagting was dat die Duitse bestuurder talle sleutelspelers ruskans sou gee om hulle vars te hou vir die eindstryd. Sterspelers soos Mason Mount, Christian Pulisic en Kai Havertz het almal die stryd teen die Gunners begin. Die verwagting is dat al dié spelers sleutelrolle vir die Blues in die stryd teen Leicester sal speel. – AP