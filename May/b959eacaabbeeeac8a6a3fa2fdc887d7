HULLE kan nie wag vir Woensdagoggende nie. Só sê ’n groep bejaarde vroue van Bridgton in Oudtshoorn wat aan die Elderly Crime Prevention Desk (ECPD) behoort. Hulle vergader elke Woensdagoggend in die kerksaal van die St. Simon’s Anglikaanse Kerk. Hulle doen oefeninge om die litte los te hou, brei, borduur, hekel en luister na praatjies wat deur die polisie en ander staatsdepartemente aangebied word. Of hulle verkeer sommer net lekker saam oor ’n koppie koffie of tee. Volgens die voorsitter, Miriam­ Daries, kom tussen 30 en 50 vroue elke Woensdagoggend byeen. Sy sê hulle word deur die Oudtshoorn-polisie ondersteun. “Ons doen oefeninge en het ook ons eie trompoppies wat gereeld by geleenthede soos Vrouedag, Jeugdag en ander gemeenskapsaktiwiteite optree.” Volgens AO Leilah Claassen, koördineerder van die ECPD, bied die polisie maandeliks vir die vroue bewusmakingspraatjies ten opsigte van veiligheid en misdaadvoorkoming aan. Beamptes van die departement van maatskaplike dienste en die gesondheidsdepartement besoek ook die groep so nou en dan om belangrike inligting oor te dra. Die 78-jarige Susan Ajamp sê ten spyte van haar ouderdom geniet sy die samekoms en waardeer veral die polisie se betrokkenheid. Welkom Volgens Daries is enige vrou welkom om haar by die groep aan te sluit. “Ons is nie verbonde aan enige kerk of denominasie nie en vroue van alle gelowe is welkom om hulle by ons aan te sluit.” Belangstellendes kan Daries Vir meer besonderhede by 076 311 5813 of Claassen by 079 460 9512 skakel.