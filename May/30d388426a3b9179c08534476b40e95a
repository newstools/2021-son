ROBERTSON. – ’n Couple se droom om hier te kom aftree, het ’n slegte nadraai gehad. Johannes Adams, en sy vrou, Susan, oorspronklik van Ceres, sê ’n boukontrakteur het hulle baie sleg ingedoen. Johannes het 35 jaar as bewaarder by die gevangenis gewerk. Hy en sy vroulief sê hulle het al ’n paar jaar voor Johannes die diens vaarwel geroep het planne begin maak om in Robertson te kom aftree. Die betrokke bouer, Stefan Smith, ontken egter dat hy die paartjie ingeloop het. Waar die Adams-egpaar beweer hulle het Smith R700 000 betaal, sê Smith dit was slegs R500 000 – wat dit toe onmoontlik vir hom gemaak het om sy werk te voltooi. Johannes vertel: “Ek het die boukontrakteur Stefan Smith ontmoet wat aangebied het dat hy die huis van ons drome sal bou,” het Johannes gesê. Volgens hom was die bouplanne opgetrek en hy en Susan was baie in hul noppies daarmee. Hulle kon nie wag dat hul droomwoning klaar gebou word nie. ’n Hartseer Susan sê alles omtrent die huis het toe skeefgeloop. “Ons was veronderstel om reeds voor Krismis in die huis in te trek, maar toe ons gaan kyk, was alles ’n groot gemors, nie soos ons dit wou gehad het nie,” vertel Susan. Die couple sê hulle wou hul huis met sierstene gebou hê, maar toe ontdek hulle dat cheap boustene gebruik is. Susan se droomkombuis is onvoltooid en die huis se plafon nie klaar nie. Johannes sê Smith het hom reeds R700 000 uit die sak gejaag en hy het ál die kwitansies as bewyse. Hy het ook ’n saak van bedrog teen Smith gaan maak. Volgens die couple voel hulle baie ongelukkig, want ál Johannes se geld waarvoor hy daagliks gesweet het, is nou down the drain. Johannes sê die huis wat hulle tans huur, moet hulle ook ontruim en hulle het dan geen ander heenkome nie. Terugkry Regan Ryneveld, ’n gemeenskapswerker wat veral pensioenarisse in tye van nood help, het nou sy gewig kom ingooi. Ryneveld sê hy is tans besig om regsadvies in te win om die egpaar te help sodat hulle elke sent van Smith sal terugkry. Smith sê by navraag dat hy Adams R700 000 vir die job gekwoteer het. “Hy het my net R500 000 gegee en dít is die rede hoekom ek nie die huis kon voltooi nie.” Smith beweer Adams het die geld opgevreet. “Hy het nie geld om my hof toe te sleep nie,” het Smith bygevoeg.