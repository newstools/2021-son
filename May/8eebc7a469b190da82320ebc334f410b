BELASTINGBETALERS betaal vir die regskoste van ’n raadslid in die Stad Kaapstad wat van bedrog en geldwassery aangekla is. Son het vroeër berig Nora Grose, Table View-raadslid, het Donderdag in die Atlantis-landdroshof verskyn. Die Valke het in ’n ondersoek gevind dat R170 000 wat vir kospakkies bedoel is, vir ander doeleindes gebruik is. Ná die hofverskyning van ’n ander verdagte Vrydag sê Zinzi Hani, Valke-woordvoerder: “In hierdie stadium is daar niks wat Grose met die Ters-finansiering verbind soos voorheen gerapporteer is nie.” Son kan nou onthul die Stad dek Grose se regsgeld. Greg Wagner, woordvoerder van die burgemeester, Dan Plato, bevestig dit. Wagner sê ingevolge wetgewing kan die City ’n raadslid se regskoste betaal as hy of sy teregstaan weens optrede wat tydens hul amptelike werksaamhede uitgevoer is. Hy sê die Stad kan sy geld terugeis as die raadslid die saak verloor. Grose se saak is vir ver­dere ondersoek tot volgende maand uitgestel.