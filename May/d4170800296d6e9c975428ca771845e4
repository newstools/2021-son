GIANLUIGI Buffon, veteraan-goalie van Juventus, sê hy gaan die Serie A-klub aan die einde van die seisoen verlaat. Buffon (43) het reeds 10 Serie A-ligatitels en vier Italiaanse Beker-medaljes oor twee spells in sy roemryke loopbaan by Juvé gewen. Die Italiaanse held is in 2019 terug na Turyn ná ’n seisoen met Paris Saint-Germain waarin hulle die Franse Ligue-titel gewen het. ’n Emosionele Buffon het gesê: “Ons het die einde van ’n siklus bereik en daarom is dit reg vir my om nou afskeid te neem. “Hierdie pragtige en baie lang ervaring met Juventus sal beslis dié jaar tot ’n einde kom, al is dit hoe hartseer.” Buffon, wat die 2006 die Wêreldbeker-toernooi saam met Italië gewen het, het bygevoeg: “Óf ek hang my stewels op óf ek vind ’n situasie wat my motiveer om te speel. Of dalk volg ek ’n ander lewenservaring. Ek sal dit alles in ag neem. “Ek voel dat ek oor die jare alles vir Juventus ingesit het. Ek het by die klub reeds alles vermag en ontvang. Meer as dit kan nie gedoen word nie.” Die Italiaanse ster wat in 176 internasionale wedstryde aan die wenkant was, hou die rekord vir die meeste Serie A-wedstryde. Hy het op klubvlak reeds 656 wedstryde in Italië se top flight gespeel. Intussen kan die Old Lady, soos Juvé genoem word, moontlik geskors word weens sy betrokkenheid met die European Super League, die beplande wegbreekliga wat chaos in sokkerkringe gesaai het. – AP