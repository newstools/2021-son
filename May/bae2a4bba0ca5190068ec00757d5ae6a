ROBERTSON. – Vir die heel eerste keer het ’n groepie agterkleinkinders hul oumagrootjie ontmoet. Op Moedersdag het ouma Mettie Davids (95) haar vlerke gesprei. Haar mission was om vir haar kleinkinders en agterkleinkinders te gaan hallo­ sê. Mense verwag mos die kids moet koek en geskenke na hul mammas neem, maar ouma Mettie het toe heel anders besluit. Ouma Mettie, ’n boorling van die Kaap, het die naweek ’n draai by al haar kleingoed gaan gooi. Sy het geskenke geneem en sommer lekker eet- en drinkgoedjies in haar handbag saamgevat. “Ek moet my kinders kom goodbye sê voor ek moederaarde verlaat,” het sy met trane in haar oë gesê. Sy sê sy beplan al jare lank aan die trip. Sy sê ook sy is baie gelukkig om agterkleinkinders te hê. “Vandag het ek nie woorde nie. My droom is verwesenlik,” laat ouma Mettie hoor terwyl sy ’n traan stort. Gesond ayban Davids, ’n agterkleinkind, sê hy is so verheug om nog ’n oumagrootjie te kan hê. “Daar’s so baie kinders wat hul oumas of self hul mammas aan die dood moes afstaan­, maar ons is bevoorreg om nog ’n oumatjie soos ouma Mettie te hê,” gesels Jayban. Ouma Mettie is nog heel gesond en hou van die buitelewe. Wanneer jy haar vra wat haar so gesond hou, sê sy: “Ek vat nog so ’n knertsie. Dit hou my nog jonk en definitief sexy ook.”