DIE oop stuk veld is vir die mense van Tafelsig ’n nagmerrie. In die Swartklip-veld is al talle lyke gevind en die inwoners sê hulle vrees die plek meer as die corona­virus. Faranaaz Isaacs (37) vertel net laas week is die geraamte van ’n kind daar gevind. “Die geraamte is ontdek deur ’n kind wat daar gespeel het,” sê sy. “Dis die probleem. Ons kinders wil speel en kan nie daar weggehou word nie. “Waarom kan die Stad nie iets daaraan doen nie?” Vier jaar gelede is die lyk van Stacha Arends (11) ook daar ontdek. Isaacs verduidelik behalwe vir die lyke is dit ook die broeiplek van misdadige elemente. “Drie jaar gelede al het ons die Stad gesmeek om ’n plan te maak. “Mense dump hul vullis hier. Ons het selfs ’n polisieman gevang wat op die veld geseks het.” Volgens Isaacs het hulle ook die stad genader om die Swartklip-sportsentrum te gebruik. “Daai sentrum is vir die Wêreldbeker-sokker beskikbaar gestel en staan nou verlate. Waarom kan ons dit nie vir ons sopkombuise of vir ontspanningsdoeleindes gebruik nie?” Ant’ Firdous Lawrence (57) vertel: “Kinders kom huis toe met die lelikste sere aan hul lywe. Ek wed jou as die plek reg skoongemaak word, sal daar nog talle lyke uitkom.” Die gemeenskap se pleidooi is om iets positiefs van die plek te maak. Zahid Badroodien, die Stad Kaapstad se mayco-lid vir gemeenskapsdienste en gesondheid, sê die Stad beplan wel iets met die Swartklip-sportveld. Hy sê die veld is tans oop vir gebruik, al is dit nie omhein nie. “Befondsing om ’n muur te bou, sal vir die 2021-’22-boekjaar ingedien word,” laat hoor hy. “Oor naweke is daar sokkerligawedstryde en toernooie wat gehou word. Liggame “Gedurende weekdae word die netbalbane vir oefenwedstryde of -toernooie gebruik. Die velde word ook deur oefengroepe gebruik.” Badroodien bevestig dat daar wel ’n aantal lyke daar gevind is, maar noem dat dit buite die sportveld self gevind is. “Daar word in die buitewyke van dooies se liggame ontslae geraak. Weens vandalisme is daar gapings in die omheining tussen die velde en die aangrensende woongebied.” Volgens hom is daar wel veiligheidswagte wat die fasiliteit patrolleer. “Daar is twee wagte bedags en twee snags. “Die sportvelde is op ’n groot, uitgestrekte stuk grond. Dis ongelukkig nie bekostigbaar of volhoubaar vir die Stad om op duur privaat sekuriteit staat te maak om die veiligheid (van die area) te bestuur nie.”