ROBERTSON. – Die enigste OTM spesiaal vir pensionarisse is flenters geslaan. Die bodorp se mense glo dis die werk van tikkoppe. Son verneem die OTM is verlede jaar opgerig juis sodat pensionarisse op AllPay-dag nie kilometers hoef te loop nie. Mense van die omliggende plase het ook daarby baat gevind. Die masjien is flenters geslaan en die gleuf waar die kontant moet uitkom, is oopgebreek. ’n Man wat Vrydag by die OTM wou geld trek, was baie teleurgesteld. Hy pak uit: “Die vandalisme is sekerlik die werk van tikkoppe. Die OTM het vir my baie goed gewerk.” Petrus Malgas (70) vertel hy het gesien dis stukkend. Hy sê: “Mense wat sulke goed aanvang, het g’n respek nie.” Volgens Malgas het die OTM veral ouer mense baie gebaat. “Ek en my tjommie Galie kom al soggens met AllPay-tyd vroeg ons geld trek, want die ry kan hier verskriklik lank word,” het Malgas gesê. Dié ry is vir hom baie beter as om 10 km dorp toe te loop. ’n Sekerheidsbeampte van ’n bekende maatskappy sê hy het altyd jong kinders vermaan om nie by die OTM rond te hang nie. “Hulle het my geïgnoreer, maar ek het altyd hier kom patrolleer.” Dis nog onbekend of daar geld gesteel is. Van die moerige inwoners meen dis dalk nie die moeite werd om ’n nuwe OTM te kom installeer nie.