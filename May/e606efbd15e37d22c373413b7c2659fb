DIE familie van die vermoorde Alcardo Andrews van Hanover Park het uiteindelik closure gekry. Dit kom nadat Faseegh Esau Vrydag ná ’n hofsaak wat vyf lange jare geduur het, in die Wynberg-landdroshof tot 18 jaar tronkstraf gevonnis is vir die moord op Andrews. Gangsters het Andrews (27) op 28 Oktober 2015 koelbloedig doodgeskiet oor hy nie aan ’n bende wou behoort nie. Sy moordenaar, Esau, is in Maart vanjaar in die Wynberg-landdroshof skuldig bevind. Sy medebeskuldigde, Paul Fray, wat ook tereggestaan het vir die moord op Andrews, is vrygespreek oor daar nie genoegsame bewyse teen hom was nie. Andrews se ma, Avril, het ook Vrydag tydens die vonnisoplegging getuig. Volgens haar het die verdagte en haar seun mekaar geken. Sy het getuig haar seun is vermoor oor hy nie by hul bende wou aansluit nie. By die vorige hofverskyning moes die vonnisoplegging uitgestel word oor Esau se regsverteenwoordiger siek was en nie die hofverrigtinge kon bywoon nie. Die ma sê: “Ek is net bly die hofsaak is verby. “Dit het vyf lange jare geduur en ons familie was baie getraumatiseer. “Ons het nou finaal geregtigheid vir my seun se moord gekry.” ’n Groep vroue en lede van ander organisasies het Avril by die Wynberg-landdroshof ondersteun. Haar seun is doodgeskiet kort nadat hy sy eie biltong-besigheid in Hanover Park begin het. Avril het daarna die Moms Move for Justice-organisasie ter ere van haar seun begin. Die organisasie help ma’s op die Kaapse Vlakte wat kinders weens bendegeweld aan die dood afgestaan het.