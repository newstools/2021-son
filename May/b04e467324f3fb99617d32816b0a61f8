VYF moederharte is in stukke nadat dié ma’s hul kinders ’n dag voor Moedersdag in ’n motorongeluk verloor het. Pleks van Moedersdag vier, moes die ouers van Cedric Fortuin, Keanno Africa, Jaydene Hector, Sue Ann Rauss en Geraldo Wanza gister­middag hul lyke gaan uitken. Dié vyf jong mense van Ceres het Saterdag 23:20 op die dodelike R303, die Ceres-Bella Vista-pad, verongeluk. Fortuin, Africa, Hector en Rauss was almal insittendes van ’n rooi Nissan Sentra. Dié motorkar is in twee stukke geskeur. Wanza, wat die bestuurder van ’n wit Quantum-minibus was, het ook in die ongeluk omgekom. Sewe ander mense wat in die taxi en ’n silwer Hyundai i20 gery het, het almal ligte beserings opgedoen. Volgens Jandré Bakker, ’n woordvoerder vir die departement van vervoer, kon die bestuurder van ’n Honda wat ook in die ongeluk betrokke was, nie gevind word nie. Son het met Quinton Viljoen, een van die insittendes van die taxi, gepraat. Viljoen, ’n gesondheidswerker, is die enigste van die beseerdes wat by die Ceres-hospitaal behandel is. Hy werk ook by hierdie hospitaal. Drup Ál die ander beseerdes is na die Worcester-hospitaal geneem, sê Viljoen. Toe Son hom gister by die Ceres-hospitaal raakloop, het hy buitekant gestaan, gekoppel aan ’n drup. Sy arm is ook gebreek. Volgens Viljoen weet hy nie hoe die ongeluk gebeur het nie en hy was onmiddellik bewusteloos toe hul taxi getref is. Hy vertel: “Ek was uit en toe ek wakker skrik, het ek gehoor hoe almal vir hulp skreeu. “Ek het hulle gesê om kalm te bly en gevoel waar my foon is sodat ek die ambulans kon bel. “Ek het gepanic terwyl ek die ambulans gebel het en hulle het gesê dat ek vir hulle die adres moet gee. “Dit was nie eens lank nie, toe is hulle en die forensics op die toneel. “Ek was baie deurmekaar en het bo-op die bestuurder gelê. “Hy het nie beweeg of asemgehaal nie. “Ek kan onthou hoe hulle ál die pasiënte uit die taxi gehaal het. “Hulle moes my baadjie ook knip om my los te kry.” Volgens Viljoen het hy glad nie geweet dat hy in só ’n massiewe ongeluk betrokke was nie. Hy het glad nie geweet dat daar vyf mense omgekom het nie, sê hy. Viljoen sê: “Dis ’n tragiese ongeluk. “Dis my eerste ongeluk waarby ek betrokke was. “Die dokter is nog besig om toetse te doen, maar hy’t gesê dalk sal ek ook soos die ander na die Worcester-hospitaal moet gaan sodat my arm geopereer kan word. “Alles voel nog so onwerklik. “My hart gaan uit na die families van diegene wat gesterf het.” Die families van die slag­offers was gister nog té getraumatiseerd om met Son te praat.