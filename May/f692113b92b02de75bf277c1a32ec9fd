’n Spogmotor het Donderdagmiddag op die M4-snelweg naby Umhlanga in KwaZulu-Natal aan die brand geslaan. Tammy Gove van Marshall Security, wie se span na die toneel gestuur is nadat hul beheerkamer verskeie oproepe oor die voorval ontvang het, het aan News24 gesê: “Ongelukkig het ’n Ferrari aan die brand geslaan.” ’n Video van die voorval wys die agterkant van die rooi Ferarri 458 Italia wat in vlamme gehul is. Die vuurwarm clip is wyd in die sosiale media versprei. “Lede van die brandweer het die vlamme geblus en geen beserings is aangemeld nie,” het Gove bygevoeg. Die oorsaak van die brand moet nog vasgestel word. - News24