BENNIE van Rooi se eerste taak as president in sy voltooiing van die ontslape Ivan Pekeur se termyn gaan wees om die strydbyle binne die Boland-rugbyunie (BRU) te begrawe. Van Rooi het Saterdag in ’n spesiale jaarvergadering met 101 stemme teenoor 85 gewen om nog tot volgende jaar as president aan te bly. Die BRU sal op volgende jaar se jaarvergadering wéér leiers kies, aangesien die termyn van Pekeur, wat in Desember oorlede is, eers dan tot ’n einde kom. Van Rooi staan reeds van vroeër vanjaar as BRU-president in. Sy bewind het voor gister se jaarvergadering kwaai teenkanting ontlok, veral van voormalige BRU-raadslede wat die unie hof toe gesleep het oor sy ongrondwetlike verwydering van raadslede. Bestaan Die Kaapse hooggeregshof het Donderdag beslis dié lede moet in hul posisies heraangestel word. Hulle kon ook aan Saterdag se jaarvergadering deelneem. Hulle is Pat Marran, Chantal Pietersen, Brian Siebritz, John Adams, Melvin Davids, Charles Beukes, Wilfred Herman, Fanie Tshoto en Steven Jones. Ongelukkig kon dié lede nie Saterdag genoeg stemme werf nie, met Van Rooi se raad wat uit Moses Fortuin, Arno Gelant, Nigel Ranchod, Geduld Veldsman en AK Warnick sal bestaan. Die verkiesing vir ’n nuwe adjunkpresident (Van Rooi se vorige posisie onder Pekeur se presidentskap) sal in Julie plaasvind. Van Rooi het aan Son gesê: “Ek is natuurlik verheug dis alles verby. Nou kan ons voortbou om Boland weer ’n gelukkige plek te maak. “Daar was die laaste tydperk baie spanning. Ek wil vir eers almal bedank wat die mosie ondersteun het om wyle Ivan Pekeur se termyn te voltooi. “Met die intrapslag gaan ek my aandag daarop vestig om die spanning wat tans heers, te ontlont en ons verenig om rugby in die Boland nou vorentoe te vat.” Van Rooi het ook bevestig dat die finansiële state vir die 2019-boekjaar ook deur die vergadering aanvaar is. Sekerheid Die state vir laas jaar sal in Julie se vergadering voorgelê word. Met betrekking tot klubrugby kon Van Rooi nog nie die versekering gee dat daar vanjaar ligakompetisies (Groot Uitdaagbeker) gespeel sal word nie. Klubrugby in die Boland is tans onaktief, met klubs wat tot oefensessies beperk word. Hulle het nog nie vrywaring van die unie ontvang om al vriendskaplike wedstryde te speel nie. Dít behoort egter alles te verander noudat daar sekerheid is oor die BRU se leierskorps. “Die terugkeer na klubrugby sal afhang of ons onder die huidige inperkingsmaatreëls van die Covid-19-regulasies sal bly. Daar sal dus met vriendskaplike wedstryde, sonder toeskouers, begin kan word,” het Van Rooi gesê.