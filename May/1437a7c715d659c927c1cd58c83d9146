SIVIWE “Shakes” Soyizwapi, kaptein van die Springbok-sewesrugbyspan, sal hoop om gou van ’n be­sering te herstel om die naweek speelkans te kry in ’n plaaslike toernooi in Stellenbosch. Die tweede naweek van die Blitsbokke se toernooi vir die samestelling van ’n oefengroep vir die Olimpiese Spele vind Vrydag en Saterdag in die Markötter-stadion plaas. Kenia, Zimbabwe en Uganda neem ook aan dié toernooi deel. Die Blitsbokke is vir albei naweke van die toernooi in twee spanne opgedeel (SA 1 en SA 2). Soyizwapi sou vir SA 1 uitdraf, maar moes weens ’n besering van sy haksening onttrek. Oor Soyizwapi se skeet het die Blitsbok-afrigter, Neil Powell, gesê: “Ons het hom die eerste dag van die toernooi probeer speelkans gee, maar hy het steeds so ’n bietjie van ’n gevoel gehad dat daar iets met sy Achilles fout is. So, ons het toe besluit om hom te laat rus en te kyk of ons hom vir dié naweek se wedstryde kan regkry. “Ons sal alles in ons vermoë doen om te kyk hoe ver moontlik ons hom kan gereed kry en hoe pynvry ons hom kan kry om hopelik die naweek te speel.