HEIDELBERG. – Asof die Covid-19-pandemie nie reeds genoeg uitdagings op hul pad gebring het nie, sit inwoners steeds met die nagevolge­ wat dit vir dienslewering teweeggebring het, veral in staatsdepartemente. Onlangs het sowat 40 inwoners van die dorp en nabygeleë plase die reën getrotseer in afwagting vir die departement van binnelandse sake om op te daag soos op 20 April bevestig. Trotseer Die departement se mense het egter nie opgedaag nie en die inwoners moes met leë hande terugkeer huis toe. Wat dié versuim van die departement soveel meer betreurenswaardig maak, is dat vele van die vroue, veral van die plase, met hul jonge babas die reën moes trotseer. Van hulle sê hulle wag nou al maande lank vir hul ID’s en geboorte-, trou- of doodsertifikate. Volgens die ontevredenes benodig hulle die dokumentasie vir verskeie doeleindes, maar veral om aansoek te doen vir toelaes. “Weet hulle nie dat ons grootliks afhanklik is van die Sassa-toelae nie?” wou hulle by Son weet. Op ’n navraag oor hoekom­ hulle nie opgedaag het nie, het ’n beampte van die George-kantoor gesê hulle staar tans baie uitdagings in die gesig. Die beampte het genoem dat sekere van hul mobiele eenhede nie padwaardig is nie. Toe Son haar pols oor wanneer hulle wel die dorp sal besoek, het sy gesê dat hulle nog nie ’n datum vir hul volgende besoek kan bevestig nie.