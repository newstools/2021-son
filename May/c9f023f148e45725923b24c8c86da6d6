HOEWEL die minister van gesondheid, Zweli Mkhize, ontken dat hy voordeel getrek het uit die gesondheidsdepartementkontrak van R150 miljoen wat aan Digital Vibes toegeken is, is daar papierwerk wat anders wys. Daily Maverick berig daar is fakture wat wys dat daar maintenance-werk op ‘n eiendom gedoen is wat aan die minister se familie-trust behoort. Volgens Daily Maverick se ondersoekeenheid, Scorpio, is daar onreëlmatighede met die Digital Vibes-kontrak. Nie net is daar vir maintenance-werk betaal nie, daar is na bewering in Mei laasjaar ten minste R300 000 oorbetaal na ‘n rekening van ‘n maatskappy waarvan Mkhize se seun die eienaar is. Digital Vibes het glo ook betalings van sowat R7 000 gemaak om rekeninge van ‘n elektriese kontakteur te betaal vir werk wat gedoen is aan ‘n posh huis in Bryanston. Dié eiendom word na bewering besit deur die minister se vrou, May Mkhize, en van die Mkhize se familie-trustees. Sy het glo ontken dat sy enige kennis dra dat Digital Vibes die rekening betaal het. Die kontrak wat Digital Vibes gekry het, was vir dienste vir die nasionale gesondheidsversekeringsprogram om te help met die regering se Covid-19-plan. Hierdie is na bewering werk wat deur die departement self gedoen kon word. Daar word ook beweer dat Digital Vibes bestuur word deur die minister se voormalige woordvoerder, Tahera Mather, en voormalige assistent, Naadira Mitha. Volgens News24 word hierdie twee nie gelys as die direkteure van dié maatskappy nie. Vroeër dié week het die minister aangekondig dat ‘n forensiese ondersoek na die kontrak begin is. Die ondersoek is deur Ngubane Tax Assurance Advisory uitgevoer en dis glo reeds afgehandel. Mkhize het bygevoeg dat die finale verslag Dinsdag aan die Special Investigating Unit (SIU) en pres. Cyril Ramaphoza oorhandig is. – News24