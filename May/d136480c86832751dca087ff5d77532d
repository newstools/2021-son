TRINITARIANS het in hul double header nou nie juis foutlose sokker gespeel nie, maar het steeds genoeg gedoen om die top-posisie in groep B van Safa Cape Town se Derde Liga te beklee. Coach Zaheer Simons se span het Saterdag op sy tuisveld met 3-4 teen Silver Spurs vasgeval en Jamestown United die volgende dag op Hazel Road met 2-0 geklop. Trinnies is ná agt wedstryde met 16 ligapunte voor en is in ’n titaniese stryd met Silver Spurs (15 punte ná 7 games) en Hanover Park FC (13 punte ná 6 stryde) gewikkel. In die wedstryd teen Silver Spurs was Trinnies eers met 1-2 agter, maar het goed teruggeveg om in die tweede helfte die voortou (3-2) te neem. ’n Gebrek aan konsentrasie in die verdedigingslinie het egter die span van Silvertown weer die oorhand laat neem. “Die stryd teen Silver Spurs was ’n klipharde een. Ons het nie goed begin nie, maar tog later sterk teruggeveg. “Silly mistakes het ons egter die wedstryd gekos,” het Simons gesê. Maar die span van die noordelike voorstede het Sondag in Rylands in die stryd teen Jamestown opgestaan. ’n Uitstekende vertoning deur die middelskakel Lee-Hogan Bezuidenhout het Trinnies op die wenpad geplaas. Bezuidenhout het James­town se verdedigers behoorlik laat les opsê en het albei sy span se doele aangeteken. “Die wedstryd teen Jamestown was ’n heel ander storie. Die spelers het geluister na die instruksies en dit perfek uitgevoer. “Ons het ook met groot vertroue gespeel en het verdien om maksimum punte uit die stryd te kry. “Ons was deurentyd in beheer. Jamestown het ook ’n aantal kanse verbrou, maar die dag het beslis aan ons behoort,” het Simons gesê. Victor Tajoodien, Spurs se coach, sê sy span het beslis nog ’n fighting chance om bo te eindig in groep B. Titel “Daar is nog nege wedstryde in die tweede ronde wat gespeel moet word. “Dit is nog early days en ons is in ’n baie sterk posisie. “Dit is egter nog te vroeg om nou reeds oor die titel te gesels. Maar ons is positief,” het Tajoodien gesê. Dit was ’n goeie naweek vir Silver Spurs nadat Tajoodien se span ook Sondag in die Rygate-derby die manne van Junction Rovers met 1-0 geklop het. Hanover Park was op sy beurt net in een wedstryd in aksie en het Vasco da Gama Sondag in Hanover Park met 3-1 geklop.