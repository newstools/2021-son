DIE Universiteit van Wes-Kaapland (UWK) het gister sy veldtog in die Varsity Cup-kompetisie op teleurstellende wyse afgesluit. Die Universiteit van die Witwatersrand (Wits) was met 40-10 baas nadat hy in die rustyd met 26-0 voor was. Wits het altesaam ses drieë teenoor die een van die UWK gedruk. Udubs het voor die kragmeting nog ’n wiskundige kans gehad om vir die uitkloprondes te kwalifiseer. Gister se nederlaag het egter al hul planne lelik in die wiele gery. Wits het op die dag net te veel skietgoed vir die span van Bellville-Suid gehad. Alles wat die UWK probeer het, het gister net eenvoudig nie gewerk nie. Daarteenoor het alles net op die dag vir Wits in plek geval. Paul Treu, afrigter van UWK, het gesê sy span se doelwit vanjaar was om ervaring op te doen en diepte te bou vir volgende jaar se kompetisie. Al het Udubs net drie van hul nege games gewen en in een gelykop gespeel, het hulle by tye gewys dat hulle met die beste in die kompetisie kan saamgesels. In hul laaste game het UWK net-net met 55-58 teen die pasaangeër in die kompetisie, die Ikeys, verloor. Met 20 punte het UWK in die sesde plek op die puntelys geëindig. Wits, wat deur die voormalige Lions-senter Hugo van As afgerig word, het met 13 punte tweede laaste op die log klaargemaak. Mark Snyman, die losvoorspeler van Wits wat as die Player that Rocks aangewys is, sê: “Dit is net great om weer aan die wenkant te wees ná ’n paar moeilike nederlae. Ek dink ons het UWK net vandag fisiek oordonder.” Pieter-Steyl Swanepoel, UWK se kaptein, sê sy span het net nie opgedaag nie. “Ons het teleurgestel.”