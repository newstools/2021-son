DIE polisie in die Strand vra die hulp van die gemeenskap nadat ’n jong man Saterdag in die vroeë oggendure koelbloedig doodgeskiet is. Peter Gavin Japtha is omstreeks 03:30 voor ’n huis in Antheastraat, Sercor Park, in die kop geskiet. Hy is op die toneel dood. Volgens van die inwoners het hulle verskeie vuurwapenskote gehoor. Van die mense wat na buite beweeg het, het die slagoffer alleen in die straat gevind. Daar was geen koeëldoppies op die toneel nie. Mense met inligting word versoek om lt.kol. Franklin­ Plaatjies by 082 469 3359 te bel. Doodgesteek Intussen het die Strand se cops Vrydag ’n jong man vir die moord op Marshall Rhoda (28) in hegtenis geneem. Volgens die polisie is Rhoda­ laas Sondagaand in 12de Straat, Rusthof, doodgesteek. Ná die steekvoorval het hy by 12de Straat 77 gaan hulp soek. Die huismense het hom te hulp gesnel, maar hy is op die toneel dood. Mense met inligting oor die moord kan ook vir Plaatjies bel. ’n Verdagte sal eersdaags in die hof verskyn.