'N VOORMALIGE administrasieklerk van die Nelson Mandelabaai-munisipaliteit, wat haar werkgewer uit meer as R600 000 bedrieg het, is vandeesweek tot sewe jaar tronkstraf gevonnis. Stephanie Reeners (48) is reeds op 23 Maart vanjaar aan 244 klagte van bedrog skuldig bevind. Sy het tussen November 2014 en Junie 2017 betalings vir nuwe bouplanne aanvaar. Sy het aan die bouinspektoraat voorgegee dat belastingfakture deur die tesourie-afdeling ontvang is. Kapt. Yolisa Mgolodela, 'n Valke-woordvoerder, sê die Valke se eenheid teen ernstige handelsmisdade het bedrieglike transaksies van meer as R640 000 ontdek. Reeners is op 3 Maart 2020 gearresteer. Sy is Dinsdag 'n vonnis van agt jaar tronkstraf opgelê  waarvan een jaar vir vyf jaar opgeskort is. Genl. maj. Obed Ngwenya, Oos-Kaapse hoof van die Valke, het sy span geloof vir hul strewe om kriminele neigings, wat die ekonomie van die staat lam lê, vas te vat.