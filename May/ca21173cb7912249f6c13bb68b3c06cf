’N KIND moet seker eers raakgery word voordat ’n spoedhobbel ’n prioriteit gaan word. Só voel Gregory Freswick van Erfortlaan in Balvenie Estate, Elsiesrivier, oor die karre se gejaag in hul buurt. Freswick sê hy worry baie oor die inwoners, veral kinders, se safety in Erfortlaan, waar hy al ’n klompie jare woon. Dít omdat sekere individue die straat volgens hom smiddae en oor naweke as ’n renbaan gebruik. “Die laities jaag hier op en af en gee nie om wie in die pad is nie,” sê Freswick. “In ons onmiddellike omgewing is twee skole en hier is drie huiswinkels en ’n kerk in die straat. “So, ná ure neem die verkeer en voetgangers toe. “Ek het al in 2017 begin om ons raadslid, Chris Jordaan, per e-pos hiervan te verwittig en vir speed humps te vra. “Hy het my op hoogte gehou van die prosedures wat hulle gevolg het. Maar daar is toe besluit Erfortlaan is nie ’n prioriteit nie omdat hier nog nooit ’n voorval was nie.” Freswick sê hy wil nie die wet in eie hande neem en slote in die pad grawe nie. Jordaan sê op sy beurt toe hy Freswick se klagte destyds ontvang het, het hy dadelik daaraan aandag gegee. “Tegniese amptenare het die area besoek en bevind traffic calming-maatreëls word nie in Erfortlaan benodig nie. “Mnr. Freswick-hulle ken die per­sone wat die pad­reëls so verontagsaam. As hulle bekend maak wie se voertuie dit is en hul registrasienommers vat, kan die verkeersdepartement gebel en die betrokke persoon gefine word én hul voertuie impound word,” verduidelik Jordaan.