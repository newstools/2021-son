SOOS verwag het die storm wat deur die Suid-Afrikaanse Weerburo voorspel is, die Kaap gister getref. Vroeg in die dag het plekke soos Bredasdorp en Struisbaai reeds deurgeloop en oorstromings is aangemeld. Talle video’s wys die twee dorpe onder water is weens die vloede wat mens en dier ontwrig. Ander wys yslike haelkorrels wat geval het. Luidens Son se inligting is die plaaslike owerhede in Struisbaai genoodsaak om die pad tussen Bredasdorp en Struisbaai te sluit. Dit het groot ongerief vir die inwoners veroorsaak. Struisbaai is getref deur baie sterk winde. ’n Haelstorm het later uitgebreek met stene groter as druiwekorrels. Swaar reënbuie het uitgesak. In verskeie dele van die dorp het mense met klein bootjies oor die weg kom. Die reënstorm was so geweldig dat die stormwaterpype nie die water kon wegvoer nie en die vloedvertragingsdamme oorstroom het. Niemand is tot dusver beseer nie. “Die weerburo waarsku dat winde tot 70 km/h langs die suidwestelike kus verwag word. “Deinings van tot 5,5 m word ook verwag aan die kus van die provinsie, insluitende by Kaapstad.” Winter Bredell sê die Wes-Kaapse rampbestuurdienste is gereed vir enige gebeure. Vandag word baie reën weer voorspel vir plekke soos Kaapstad, die Paarl, Hermanus, Grabouw, Kaap Agulhas, Riversdal en Mosselbaai. Vredendal, Clanwilliam en Redelinghuys gaan ook reën kry. Ons is nog nie in die hartjie van die winter nie en die meeste plekke se minimum temperatuur is tussen 10 en 19 °C. Die Weerburo voorspel nog reën vir Saterdag. Daarna styg die kwik in die meeste plekke in die Wes-Kaap. 