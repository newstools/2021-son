JOVELIAN de Koker, skrumskakel van Worcester, sien uit daarna om ’n verskil by die Boland-Kavaliers te maak ná sy terugkeer verlede jaar uit Frank­ryk. “Wiele”, soos hy alom­bekend is, het eers vir Marmande­ en toe vir Arcachon in Frankryk se Federale 1 gespeel. Toe Covid-19 egter tref, het hy besluit om sy tasse te pak en terug te kom Boland toe waar sy hart lê. De Koker (29) wat die Kavaliers tussen 2014 en 2018 in 57 wedstryde verteenwoordig het, keer as ’n ervare speler terug wat nou boonop baie veelsydig is. Hy het gister aan Son verduidelik: “Ek het maar min speelkans in my eerste seisoen gekry, want daar was ’n beperking oor hoeveel oorsese spelers op ’n slag kon speel. “Boonop het ek aanvan­k­lik uitdagings met die taal gehad en op skrumskakel is kommunikasie van uiterste belang. In jaar twee het die afrigter my in die voorseisoen op binnesenter probeer en wonder bo wonder het ek in dié rol gedy. Ek het toe ’n skitterende seisoen beleef en op senter regtig goed gevaar.” De Koker se ervaring gaan vanjaar goud werd wees vir Randall Modiba, die Kavaliers se hoofafrigter, wat weens begrotings-beperkinge hoofsaaklik van klubspelers gebruik gaan maak. “Die opset het baie verander sedert ek hier weg is,” meen Wiele. “Die manne is honger om vir die Kavaliers te speel, maar die professionele benadering ontbreek nog in dié stadium. Dit sal met tyd egter beter word en ek het ’n groot rol om in dié verband te speel.” Hoewel De Koker steeds skrumskakel verkies, sal Modiba by sy veelsydigheid kan baat. “Kyk, ek verkies steeds skrumskakel, maar ek sal speel waar die span my nodig het.” Hy het juis Dinsdagaand in ’n opwarmingswedstryd teen die Bulle se o. 20-span in Stellenbosch op losskakel diens gedoen en baie tuis gelyk. Die Kavaliers slyp tans vir die Currie­beker se Eerste Liga.