PORTLAND, 2019 se MRP foundation-skolesokkerkampioen in Mitchells Plain, het vroeg ’n duidelike boodskap aan die res van die aanspraakmakers in vanjaar se kompetisie uitgestuur. Coach Reidewaan John­son se span het Saterdag die kompetisie sterk afgeskop deur die meermalige kampioen Mondale met 2-0 ore aan te sit. Portland kry dié Saterdag kans om hierop voort te bou wanneer hy nog een van die topspanne, Tafelsig, aandurf. Die reeks kon verlede jaar weens die lockdown-regulasies nie plaasvind nie. Johnson was gister nog vol smiles. “Dit was vir ons ’n baie goeie oorwinning. Dit was belangrik dat ons van die begin ’n boodskap aan die res uitstuur,” het hy verduidelik. “Mondale is een van die topspanne en daarom kan ons tevrede voel met die oorwinning.” Ongelukkig Die stryd tussen Cloetesville en Cedar het met 0-0 gelykop geëindig, maar steeds vir groot opwinding gesorg. Cloetesville, wat nou deur Chris Joubert afgerig word, kan homself egter baie ongelukkig ag dat hy nie as oorwinnaar van die veld gestap het nie. Die span se striker Meeka-eel Witbooi het in die tweede helfte met ’n skop van die strafmerk misluk. Zade Appollis het ’n driekuns vir Lentegeur aangeteken, maar sy span was steeds met 3-4 aan die verloorkant teen Rocklands. Saterdag se bepalings is: 09:00: Spine Road t Lentegeur, Princeton t Rocklands, Woodlands t AZ Berman, Beacon Hill t Oval North 10:15: Portlands t Tafelsig, Mondale t Westridge, Aloe t Cedar, Glendale t Cloetesville