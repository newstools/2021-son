MET die AB de Villiers-kwessie nou opgelos nadat Krieket Suid-Afrika dié week aangekondig het hy gaan nie uit retirement kom nie, hoef die keurders nie verder te kyk as Kyle Verreynne om nou sy regmatige plek in die Proteas se kolforde in te neem nie. Die 24-jarige paaltjiewagter-kolwer van die Westelike Provinsie kon moontlik in die slag gebly het as De Villiers wel uit retirement gekom het, maar Mark Boucher móét dié rooikop nou back. Leemte Quinton de Kock is Suid-Afrika se beste kolwer en sal die paaltjiewagter wees. Verreynne, wat nes Heinrich Klaasen ’n man is wat die paaltjiewagter se handskoene kan dra, is egter goed genoeg om as spesialiskolwer te speel. Faf du Plessis is op verrassende wyse uit die toerspanne vir die T20I’s teen die Wes-Indiese Eilande. Dit het ’n groot leemte in die middelorde gelaat. Aiden Markram sal nou waarskynlik ’n kans gegun word om hom as De Kock se aanvangsmaat te vestig, met Janneman Malan wat ook al getoon het hy kan sy man staan in inter­nasionale witbalkrieket. Temba Bavuma, die span se nuwe kaptein, sal waarskynlik nou op nommer 3 kolf, met Verreynne wat op nommer 4 kan instap. Rassie van der Dussen is besig om ’n staatmaker in die Protea-span te word en hy kan op nommer 5 skade berokken. David Miller is deesdae ’n ervare speler en in die af­wesigheid van manne soos Du Plessis, De Villiers en die afgetrede JP Duminy, is hy die spilpunt waarom die Proteas se middelorde gaan draai. Hy is ook steeds Suid-Afrika se beste finisher. Klaasen en Reeza Hendricks is die ander kolwers in die groep. Andile Phehlukwayo, George Linde en Dwaine Pretorius gaan mekaar druk om in die veelsydige posisies vir de T20-WB later vanjaar te speel. En in hierdie opsig kan ’n mens eintlik ook nie die aanslag van Chris Morris heeltemal afskryf nie.