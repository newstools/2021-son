’N ANGSWEKKENDE storie wat hier in Calitzdorp se plase loop, is die storie van ’n rolbos. ’n Rolbos wat volgens sommige inwoners aan paljas gekoppel word. ’n Nagwag, Jan (skuilnaam), vertel: “As ek snags op wag is, dan sien ek soms ’n rolbos ewe skielik van die kant van St. Helena af rol na die kruis se kant toe. Wat die ergste is, is dat daar nie ’n windjie waai nie! “As daai rolbos in die pad afrol, moet die karre uitswaai. “Maar my hare rys behoorlik as die karre bo-oor daai rolbos ry en as die kar oor dit is, dan is die rolbos nog net so heel!” Selfs ’n wetstoepasser sweer hy het dit al gesien: “Dit was toe ons een nag patrollie gery het. “Die rolbos het ewe skielik verskyn en gerol tot bo by Groenfontein se indraai. Dis net saans wat dit happen.” Ene antie Katie vertel: “Die storie loop só: Daai bos word sommer Lotie-vlugbos genoem. Jare gelede was daar ’n man wat met die gereg gebots het. “En van die vlug is hy op een van die kruispaaie glo doodgery. Nou, sekere tye van die jaar dan steek hy soos ’n rolbos uit. “Hy sal altyd voor karre inrol. Al waai die wind nie, dan rol hy. Dís wat mense so bang maak! “En niemand wil na die rolbos toe loop nie want hulle is almal te bang!”