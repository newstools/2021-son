Die landdroshof in Noord-Pretoria het Hugo Ras (53) van Sinoville en Willem Andries van Jaarsveld (56) van Rosslyn gesamentlik 41 jaar gevangenisstraf opgelê weens bedrog en diefstal. Ras het 29 jaar gekry en Van Jaarseld 12 jaar. Ras is ook skuldig bevind vir die besit van 'n onwettige vuurwapen en ammunisie, terwyl Van Jaarsveld skuldig bevind is aan vervalsing.Die twee het ’n boot aan Michel Lester Bolhuis verkoop, maar dié boot het aan Conroy du Plessis behoort. Die boot is ingeneem vir herstelwerk in die winkel waar Van Jaarsveld gewerk het. Ras het die boot by die herstelwinkel gesien toe hy Van Jaarsveld besoek het. Ras het toe aangebied om die boot vir R200 000 aan Bolhuis te verkoop en saam met Van Jaarsveld die papiere te vervals om dit te laat lyk asof Du Plessis dit aan Ras verkoop het. Bolhuis het die transaksie by die polisie aangemeld nadat hy 'n koerantberig gelees het oor Ras wat vir ’n ander saak in hegtenis geneem is. Hy het vertel dat Ras ’n boot vir R200 000 aan hom verkoop het en hy vermoed dat die transaksie dalk nie wettig was nie. Lumka Mahanjana, woordvoerder van die nasionale vervolgingsgesag (NVG), het ná 'n ondersoek gesê die transaksie was inderdaad bedrieglik. Die nasionale vervolgingsgesag het die vonnis verwelkom. Die aanklaer, advokaat Hanli du Preez, sê hoewel die saak lank geneem het om af te handel weens vertragings wat veroorsaak is deur Ras se versuim om in die hof te verskyn en deurdat hy sy regsverteenwoordiging verander het en verskeie kere in hegtenis geneem is vir ander sake, is sy bly die saak is afgehandel.- News24