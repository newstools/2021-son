LEDE van die Kraaifontein-polisiestasie is gisteroggend aangeval toe hulle bendes agternagesit het. Dié voorval het in Aandblomstraat, Scotts­ville, plaasgevind. Volgens kol. Andrè Traut, ’n polisiewoordvoerder, is die twee lede omstreeks 10:50 uit na ’n toneel waar ’n gang fight uitgebreek het. Traut sê: “Die omstandighede rondom die aanval op ons lede vanoggend in Kraaifontein word ondersoek. “Die polisie soek die verdagte wat verantwoordelik is vir poging tot moord. “Dit was omstreeks 10:50 toe twee lede van die Kraaifontein-polisiestasie verdagtes agternagesit het ná ’n gang fight in die area. Een van ons lede is in die been gewond.” Oggendure Volgens Traut is die polisiebeampte in die hospitaal toegelaat en hy kry behandeling. Die voorval volg kort ná die skietery waarin sers. Mnakwaza Mdoko (47) en konst. Mninawa Break­fast (27) in Maart doodgeskiet is. Dié twee cops was ook by die Kraaifontein-polisie gestasioneer. Hulle is in die vroeë oggendure in Bloekombos, Kraaifontein, doodgeskiet. Mdoko en Breakfast was besig om die gebied te patrolleer toe hulle aangeval is. Beide is van hul vuurwapens beroof en in die kop geskiet. Hulle het op die toneel aan hul wonde beswyk. Nege verdagtes is kort ná die voorval in hegtenis geneem en loop tans hof vir die dubbele moord.