NÁ VYF probeerslae het Leicester City Saterdag in die Wembley-stadion sy eerste FA Cup-titel gewen toe hy Chelsea met 1-0 ore aangesit het. Die Belg Youri Tielemans was ná die uurmerk Leicester se held met ’n fantastiese skoot wat Kepa Arrizabalaga in die Chelsea-doelhok na vars lug laat gryp het. Daar was laat drama in die tweede helfte toe die VAR die voormalige Leicester-speler Ben Chilwell se doel van die hand gewys het vir onkant spel. Chelsea se Thomas Tuchel (manager) het vyf veranderinge aangebring met Hakim Ziyech, Antonio Rudiger, N’Golo Kante, Marcos Alonso en Timo Werner wat ingespan is. In hindsight sal Tuchel erken dat hy die op peil Karl Havertz moes gekies in die plek van laasgenoemde wat nog net teleurgestel het sedert sy big money move van RB Leipzig. Blues Die Blues, soos Chelsea genoem word, het vroeg in die wedstryd hul bedoelings duidelik gemaak, maar kon net nie die uitklophou plant nie. Werner se selfsugtigheid in die eerste helfte het ook sy kaptein, César Azpilicueta, van ’n moontlike doel beroof toe dit gelyk het asof die Spanjaard vir seker sou score met ’n kopskoot van binne die doelgebied. Caglar Söyüncü het die Foxes, soos Leicester genoem word, se beste kans in die eerste helfte geniet, maar sy kopskoot het net-net oor die dwarspaal geseil. Brendan Rodgers (manager) se Leicester-span het in die tweede helfte ’n meer selfversekerde vertoning opgedis. Hulle is ook kort ná die uurmerk beloon ná die individuele briljantheid van Tielemans, wat laat waai het met ’n kansvatter van 25?m uit. Leicester se goalie en kaptein, Kasper Schmeichel, het twee goeie stukkies keerwerk uitgevoer om Chilwell en Mason Mount se pogings uit te hou. Die spanne pak mekaar weer Dinsdag in ’n Premierliga-stryd waar die battle vir ’n Champions League-posisie voortgesit word.