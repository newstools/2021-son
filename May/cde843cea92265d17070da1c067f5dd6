JAKE WHITE is nie seker wat hy van die Stormers kan verwag nie. Die Bulls-afrigter se span kom môre in ’n Rainbow Cupstryd in die Cape Town Stadium teen die Kaapse franchise te staan. White het besluit om twee van sy meer ervare Springbokke, Duane Vermeulen en Morné Steyn, in die sleutelposisies van agtsteman en losskakel onderskeidelik vir die Noord-Suid-derby terug te bring. Vervang Vermeulen gaan die kapteinskap oorneem by Nizaam Carr, wat van die bank af aangewend gaan word. Steyn vervang Chris Smith in die nr. 10-trui met David Kriel wat in die laaste vesting in die plek van James Verity-Amm ingespan gaan word. Benewens die terugkeer van Vermeulen agter die skrum, gaan die hemelbesem Walt Steenkamp vir Janko Swanepoel op slot in die enjinkamer vervang. Die Stormers se 19-jarige losskakel, Kade Wolhuter, gaan nog lank met ’n kniebesering buite aksie wees. Daarom is White se eweknie van die Stormers, John Dobson, genoop om nog ’n onervare jong losskakel, Abner van Reenen, in die nr. 10-trui teen die Pretorianers los te laat. Van Reenen het hom tot dusver baie goed van sy taak gekwyt. White sê gister oor Van Reenen: “Al wat ek weet, is dat hy nie in die Stormers se beginspan op losskakel ingespan sal word as hy nie iets spesiaals het nie. Hy is beslis ’n onbekende faktor wat sake vir ons kan bemoeilik.” Die Kapenaars gaan ook sonder die dienste van die spoedvraat Seabelo Senatla op die vleuel moet klaarkom. Senatla is gister vir vier weke geskors nadat hy Saterdag met ’n rooi kaart van die veld gepos is vir gevaarlike spel. Sergeal Petersen behoort sy plek op die linkervleuel in te neem. Die agtsteman Willie Engelbrecht, wat ook ’n rooi kaart teen die Sharks gekry het, is egter vrygespreek. White sê oor die kragmeting: “Die spelers het min motivering nodig vir die Noord-Suid-derby, maar hulle gaan beslis opgewasse wees vir die taak van ’n uitdaging teen ’n gedugte Stormers-span.”