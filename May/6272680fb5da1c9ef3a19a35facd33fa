DIE Lions gaan môre alles in die stryd werp om die Bulls se partytjie te bederf. Dit is wanneer dié spanne 15:30 in ’n Rainbow Cup-kragmeting op Ellispark in Johannesburg teen mekaar te staan kom. Die Lions soek nog hul eerste oorwinning in die kompetisie. Daarteenoor sal die Bulls hul onoorwonne rekord wil behou. Die Pretorianers gaan dus hul 100 persent-rekord op die spel plaas. Hulle het hul laaste ses wedstryde teen die Lions gewen nadat hulle in Julie 2018 met 12-38 in die Superrugby-kompetisie verloor het. Nóg ’n oorwinning vir die Bulls sal volgende maand se Rainbow Cup-eindstryd tussen die beste span van Europa en die beste span van Suid-Afrika binne hul bereik plaas. Vir die Bulls bly daar dan nog twee wedstryde oor – die Stormers op Loftus en die Sharks in Durban. Jake White (afrigter) en sy manne sal môre op hul reuse- pak voorspelers wil staatmaak om die Lions te tem. White het laas week van dié taktiek gebruik gemaak om sy twee Springbok-stutte, Trevor Nyakane en Lizo Gqoboka, op die plaasvervangerbank teen die Sharks te kies. Die uitgeslape breier het besluit om sy twee kragmanne onmiddellik ná die rustyd teen die span van Durban in te span. Dié taktiek het vrugte afgewerp omdat dit die Sharks se vaste vyf onder geweldige druk geplaas het. Die Lions se pak voorspelers het hulle wel laas week op Ellispark baie goed van hul taak gekwyt in hul naelskraapse nederlaag met 37-39 teen die Stormers en dié se Springbok-voorry. Voorlangs sal hulle weer op ’n speler van die kaliber van die enorme vaskopstut Carlü Sadie wil staatmaak. Die stryd tussen Sadie en Gqoboka behoort een van die hoogtepunte te wees. Agterlangs gaan die 19-jarige losskakel Jordan Hendrikse tot die uiterste teen die 36-jarige veteraan Morné Steyn beproef word. Hendrikse het laas week ’n besonderse debuut vir die Lions gehad. Die Bulls gaan beslis probeer om dié groentjie te ontsenu. Dit gaan veral interessant wees om te sien of hy op sy speler van die wedstryd-vertoning van laas week kan voortbou.