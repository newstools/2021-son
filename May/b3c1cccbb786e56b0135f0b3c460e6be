'N TIENERMEISIE van Pretoria het na bewering beplan om 'n gevangene te kry om haar eks-boyfriend te vermoor nadat hy hul baba erg aangerand het. Die 18-jarige meisie, wat nie genoem mag word nie om haar baba se identiteit te beskerm, het Donderdag vlugtig in die landdroshof in Pretoria verskyn. Die saak is uitgestel omdat haar regsverteenwoordiger nie vir die hof opgedaag het nie. News24Â berig die beskuldigde is gearresteer nadat sy na bewering 'n gevangene wou huur om die pa van haar vier maande oue baba te vermoor. Luidens die klagstaat het die ma na bewering gepoog om die dienste van 'n "bendelid" in die Kgosi Mampuru II-gevangenis te bekom. Sy word aangekla van sameswering om moord te pleeg. Sy is voorheen op borgtog van R1 000 vrygelaat. Die bewering is dat die 28-jarige eks-boyfriend die baba na 'n rusie met die kind se ma in hul woonstel in Sunnyside aangerand het. Die baba, bekend in die media as Baba M, is na die hospitaal gehaas. Daar is ontdek dat die baba se ribbes en dybeen gebreek is. Die pa is sedertdien van poging tot moord aangekla.- News24