ONS sal ná 24 jaar koebaai aan Pasella moet sê! SABC 2 het gister aangekondig dat sy oudste leefstylprogram volgende jaar vir die laaste keer op die kassie gaan wees. Dít kom nadat die show al ’n volle 23 jaar op televisie is. Pasella, wat vervaardig word deur Tswelopele Productions en die skepping is van Pieter Cilliers, het die eerste keer op 17 Maart 1998 verskyn. Die show het sommer diep in kykers se hart ingekruip. Die afgelope twee dekades het Pasella ’n hele lot talentvolle aanbieders aan ons voorgestel – mense soos Derrich Gardner, Shemane Harris, Paul Rothman, Vicky Davis, Minki van der Westhuizen, Amalia Uys, Hemelbesem, Christi Panagio, Mishka Patel, Eloise Cupido en Jo-Ann Strauss. Bederf Maar eers gaan kykers vir oulaas bederf word met die terugkeer van hul gunsteling-aanbieders wanneer die 28ste seisoen van dié leefstylprogram in Januarie begin. Die heel eerste aanbieders – Derrich Gardner, Shemane Harris, Maurice Carpede en Coenie de Villiers – gaan ook terugkeer. Gerhard Pretorius, kanaalhoof van SABC 2, sê: “Ná 23 jaar op die lug het die tyd gekom dat ons moet tot siens sê aan Pasella. “Dié besluit is ’n moeilike een, maar dis noodsaaklik met die nuwe skedule wat in April vanjaar voorgestel is. “Die nuwe skedule mik daarna om SABC 2 se Afrikaanse tydskrifprogram se aanbieding meer diversiteit te gee en ons gehoor vars, vermaaklike, veelsoortige en relevante plaaslike inhoud te gee. Hy het bygevoeg: “Kykers kan uitsien na ’n season finale waar ons hulle ’n kykie gee van hoe Pasella oor die jare aangebied is.”