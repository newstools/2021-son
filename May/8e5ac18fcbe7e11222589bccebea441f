’N ROWER wat ’n bakkery se trok in Noordwes beroof en een van die werknemers doodgeskiet het, is met ’n gevangenisstraf van 25 jaar geklap. Die hooggeregshof in Mahikeng het Orapeleng Patrick Ratilodi (43) Donderdag gevonnis. Kapt. Aafje Botma, provinsiale polisiewoordvoerder, sê Ratilodi is in hegtenis geneem ná die rooftog in September 2018 in Taung. Volgens Botma was twee bakkerywerkers – ’n bestuurder en sy assistent – op ’n stoep besig om ’n winkelbestelling voor te berei toe twee gewapende mans hulle genader het. Een van die werkers is noodlottig gewond. “Die hof het gehoor dat die beskuldigde die vragmotor deursoek het en ’n onbekende bedrag geld gesteel het. “Hulle het toe met ’n rooi BMW van die toneel gevlug. “Ná deeglike ondersoek en inligting wat van getuies ontvang is, is die verdagtes in hegtenis geneem. Daar is ook op die rooi BMW beslag gelê. “Die tweede verdagte is later in die hof vrygespreek weens ’n gebrek aan bewyse teen hom, maar Ratilodi is skuldig bevind op aanklagte van moord en roof met verswarende omstandighede. ” – Times Live