ATLANTIS. – Trane het Saterdag op ’n sopnat reëndag geloop toe Charné­ “Naykie” Viljoen begrawe is. Die 21-jarige Charné se lewe het te vroeg tot ’n einde gekom toe sy op 3 Mei met ’n mes in die buurt Saxonsea doodgesteek is. Owen Steenberg (23), die pa van hul tweejarige kind, het reeds in die Atlantis-landdroshof verskyn op aanklagte van intimidasie, poging tot moord en moord. Sy is Saterdag uit die God’s Faith Mission Church in Atlantis begrawe. Talle mense het die grys dag se aanhoudende reën getrotseer om van haar te kom afskeid neem. Past. Ashley Cupido het gevra: “Hoe begrawe ’n ouer en grootouers hul kind en kleinkind? “Die verwagting is dat die kind die ouers sal begrawe. Sy het op die ouderdom van 21 in die fleur van haar lewe gesterf.” Hy het uit Psalm 137 vers 3 en 4 gepreek. Hy het gesê die Israeliete het gevra hoe hulle die lied van die Here in ’n vreemde land kan sing? Hy het gesê as Naykie geweet het sy was op pad na haar dood, het sy dalk ’n ander pad gestap. Ontmoet “Daar is ’n tyd om te leef en ’n tyd om te sterf. “Ons het geen waarborg oor die dag van môre nie. “Maak jou dus klaar om God te ontmoet. Jou lewe is net geleen op aarde. Die dood is onvermydelik.” Cupido het gevra hoeveel van ons kinders nog moet sterf deur ander mense se onbesonne dinge. “Ons families bly net stil en aanvaar dinge en sê dit sal nooit met óns familie gebeur nie. En wanneer dit by ons huis kom, wat maak ons?” Hy het gesê die kerkmense en die gemeenskap moet begin opstaan. “Die dood bring ontsteltenis, verwarring en ’n leemte. Maar met God het ons ’n anker, hoop en sekerheid. Die Here is vir ons ’n Rots.” Hy het gesê ons sal nooit die pyn van die familie kan voel nie, maar mense kan wel met hulle empatiseer.