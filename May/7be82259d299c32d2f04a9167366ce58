SA RUGBY en die Britse en Ierse Leeus het ’n hersiene wedstrydlys en stadia vir die Lions-reeks aangekondig. Ál agt wedstryde in die toer word in Gauteng en Kaapstad gespeel om die risiko’s van ontwrigting wat deur die Covid-19-pandemie veroorsaak kan word, tot die minimum te beperk. Die nuwe skedule verminder die reis aansienlik. Wysiging Die Lions-reeks begin nou in Gauteng (eerder as Kaapstad), met drie wedstryde teen provinsiale opposisie voordat die manne na Kaapstad reis vir nog twee opwarmingswedstryde voor die eerste toets op Saterdag 24 Julie in die Kaapstad-stadion. Die reeks keer dan terug na Johannesburg vir die tweede en derde toets in die FNB-stadion in Soweto. In ’n ander wysiging in die skedule vervang die Lions (Suid-Afrika s’n) die SA Uitnodigingspan. Dié aanpassing is gedoen om die risiko’s verbonde aan die reisskedule van ’n spelersgroep van oral in die land te verminder. SA Rugby organiseer alle wedstryde in die skedule om aan die bywoningsvoorskrifte te voldoen, soos wat op die tydstip van toepassing sal wees. Alle kaartjiehouers vir die oorspronklike skedule sal volle terugbetaling ontvang. SA Rugby het ook bevestig Suid-Afrikaanse kaartjiehouers van het die eerste reg om kaartjies vir die hersiene skedule te koop as die beperkings op die bywoning van sportbyeenkomste opgehef sou word. Proses “Ons is verheug dat ons die hersiene skedule uiteindelik kan bevestig ná maande se scenario-beplanning en veranderende omstandighede,” het Jurie Roux, uitvoerende hoof van SA Rugby, gesê. “Dit was ’n uitdagende proses met tientalle veranderlikes om in ag te neem, maar ons glo dat ons ’n skedule bereik het wat die risiko’s verbonde aan die pandemie tot ’n minimum sal beperk.” Die volledige Leeus-reeks in 2021 is: Saterdag 3 Julie: Emirates Lions t die Britse en Ierse Leeus (Emirates Airline Park, Johannesburg); Afskop: 18:00; Woensdag 7 Julie: Cell C Sharks t die Britse en Ierse Leeus (Emirates Airline Park, Johannesburg); Afskop: 20:00; Saterdag 10  Julie: Vodacom Bulls t die Britse en Ierse Leeus (Loftus Versfeld, Pretoria); Afskop: 18:00; Woensdag 14 Julie: Suid-Afrika A t die Britse en Ierse Leeus (Kaapstad-stadion, Kaapstad); Afskop: 20:00; Saterdag 17 Julie: Stormers t die Britse en Ierse Leeus (Kaapstad-stadion, Kaapstad); Afskop: 18:00; Saterdag 24 Julie: Springbokke t die Britse en Ierse Leeus (1ste toets, Kaapstad-stadion, Kaapstad); Afskop: 18:00; Saterdag 31 Julie: Springbokke t die Britse en Ierse Leeus (2de toets, FNB-stadion, Soweto, Johannesburg); Afskop: 18:00; Saterdag 7 Augustus: Springbokke t die Britse en Ierse Leeus (3de toets, FNB-stadion, Johannesburg); Afskop: 18:00.