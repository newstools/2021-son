DYSSELSDORP. – Die gemeenskap hier is in rou gedompel nadat die negejarige Rudicia Mary-Jo­ “Jonalene” Gelant, ’n gr. 4-leerder, verdrink het. Haar maatjie Daryl-dean Stalmeester (10) is gered nadat die twee in die kanaal beland het. Die voorval, wat Sondag rondom 09:00 gebeur het, het skokgolwe deur die gemeenskap gestuur omdat twee nefies, Perswille Willemse (13) en Louis “Jayden” Tika (10), sewe maande gelede sowat 2 km verder in ’n dam verdrink het. Dié dam word ook deur die kanaal van water voorsien. Die nuus van Jonalene se verdrinking het soos ’n veldbrand versprei en honderde inwoners het na die kanaal opgeruk. Volgens Stalmeester was hul groepie van vyf vriende op pad huis toe. Toe hulle by die kanaal kom, wou hulle die water in die kanaal voel. ’n Steeds geskokte Stalmeester vertel verder: “Ek en Willdean het op die randjie met ons voete in die water gesit. Toe ek inval, het Jonalene geskreeu sy gaan my red. Toe spring sy in. “Ek en Jonalene het toe met die water afgedryf. Toe ek na die een kant oorgaan, het Jonalene na die ander kant gedryf, waarna iemand my uitgehaal het. Gestuur “Ek het net gesien Jona­lene dryf af met die water en kon nie gered word nie.” Volgens Jonalene se suster, Cheryldean Gelant (16), het haar ouma Katriena Jansen (56) haar die oggend gestuur om te gaan kyk waar Jonalene en die ander kinders is. “Toe ek naby die kanaal kom, het iemand my vertel Jonalene het ingeval en afgedryf. Ek het terug gehardloop en my ouma vertel, waarna my ouma se suster gaan kyk het.” Ongeveer 200 m vanwaar die kinders ingeval het, is ’n tonnel waar die water verder vir ongeveer 200 m ondergronds deurloop. Daarna is die kanaal weer oop. Die vermoede bestaan dat Jonalene moontlik binne die ondergrondse deel vasgespoel het. Polisieduikers van Plettenbergbaai kon eers omstreeks 18:00 by die tonnel van die kanaal ingaan. Inligting is toe bekom dat ’n verbyganger Jonalene se liggaampie ongeveer 15 km verder af in Oudtshoorn se rigting in die kanaal gesien het. Volgens Rudy Mentoor (47) het hy langs die kanaal met sy fiets gery en die kind se liggaam in die vlak water op haar magie sien lê. Beveilig Haar liggaam is teen 19:45 ten aanskoue van haar emosionele familie uit die kanaal gehaal en uitgeken. Die inwoners vra die owerhede nou om die kanaal te beveilig. Hulle vergader vandag met die Stompdrift-Kamanassie-Watergebruikersvereniging. Lizelle Beukes, die vereniging se uitvoerende hoof, sê hulle betreur Jonalene se afsterwe en betuig hul innige medelye met haar familie en vriende. Volgens Beukes het hulle dadelik die water toegedraai nadat die polisie hulle van die verdrinking in kennis gestel het. Die bevelvoerder van die Dysselsdorp-polisiestasie, kapt. Joey Stry­dom, het die voorval bevestig. Dysselsdorp Primêr, waar Jonalene ’n leerder was, beplan ’n verbyry-gedenkdiens vir vandag. Haar begrafnis sal Saterdag plaasvind.