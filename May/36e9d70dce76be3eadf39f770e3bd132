DIE flambojante sanger van Worcester Mark Wayne laat weet per e-pos uit Spanje hy is baie opgewonde oor sy nuwe song, “What’s Going Down”, wat Vrydag uitgereik is. Op ’n vraag of hy reken sy nuutste uitreiking gaan nét so goed of selfs beter vaar as sy voorganger, “Unforgettable”, antwoord Mark: “ Wel, ‘What’s Going Down’ is ’n feel good-liedjie met ’n stadiger tempo as ‘Unforgettable’. “Dit vertel van iemand met ’n gebroke hart wat met verloop van tyd sy lewe regruk en beheer daaroor neem. Iemand wat nie toelaat dat die seer hom onderkry nie.” Mark sê die song laat hom happy en rustig en lus vir die lewe voel. En ja, hy is oortuig dit gaan ook ’n treffer wees. Mark erken hy was verras oor die sukses wat sy liedjie “Unforgettable” behaal het. Dié song, wat in Oktober laas jaar die lig gesien het, speel gereeld op radiostasies, plaaslik en oorsee. Droom ’n Musiekvideo is vervaardig en dié is so gewild dat dit steeds op die treffersparades boer. Sedert 2003 verdien Mark sy brood en botter in Spanje. Eers was hy ’n lid van Two Oceans, ’n groep wat Motown-musiek vir vakansiegangers opgevoer het, maar die laaste vier of vyf jaar tree hy solo op. Hy was ook op La Voz, die Spaanse weergawe van The Voice. Mark sê sy grootste droom is om voor ’n groot skare op te tree wat spesiaal gekom het om na sy songs te luister. ’n Groot verhoog net vir hom, sy dansers en sy band. Hy praat ook van ’n wêreldtoer, met Suid- Afrika as sy eerste stop. Hy sê daar lê nog harde werk voor, want hy wil nie op toer gaan voordat hy nie ’n volle album uitgereik het nie. Mark se liedjies is op alle digitale platforms beskikbaar.