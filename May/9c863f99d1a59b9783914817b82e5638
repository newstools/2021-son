STAAN OPSY! Danville Smith, ANC-LPP, het dié instruksie van sy party se nasionale uitvoerende komitee (NUK) gehoorsaam. Dit kom ingevolge die NUK-reël dat ANC-lede wat by ernstige strafregsake betrek word, uit hul pos moet tree hangende hul hofsaak. Lede wat versuim om self opsy te staan, kan geskors word – soos wat met Ace Magashule, die ANC se sekretaris-generaal, gebeur het. Die Wes-Kaapse ANC sê in ’n mediaverklaring hy verwelkom die NUK se besluite oor die sogenaamde opsystaan-beleid. Bewus Die persverklaring lees: “Ons sal ’n deeglike proses volg met die inwerkingstelling van die opsystaan-beleid. “Ons sal in dié verband deur regverdigheid gelei word. Ons sal nie op ’n heksejag gaan nie. “Ons moedig egter lede aan wat daarvan bewus is dat hulle geraak word, om self opsy te staan. “ ’n Lid van die wetgewer het reeds hierdie besluit geneem. Ons moedig ander aan wat hulle in dieselfde posisie bevind, om sy voorbeeld te volg.” Son het laas maand berig Smith face klagte van korrupsie en bedrog wat na bewering plaasgevind het toe hy nog by die Saldanhabaai-munisipaliteit werksaam was. Sammy Claassen, woordvoerder van die Good-party, sê egter daar is nog vyf ander politici aan die Weskus wat ook uit hul pos moet terugtree. Redes “Niemand is verhewe bo die wet nie. Danville Smith het die regte besluit geneem, maar ander leiers wat tans vir verskillende strafregsake hof loop, het nog nie opsy gestaan nie,” sê Claassen. Smith hou na verwagting vanoggend ’n mediakonferensie oor die redes vir sy besluit om van sy pos afstand te doen.