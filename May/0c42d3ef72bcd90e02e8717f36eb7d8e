PAARL. – Dis onmenslik om só lank in tente te bly. Só sê die meer as 50 gesinne wat die afgelope drie jaar in tente en shacks by die New Orleans-karavaanpark bly. Die meerderheid van dié 56 gesinne is in April 2018 na die tente geskuif nadat hulle by Die Blou Huis uitgesit is. Plaaswerkers het vir jare in dié huis gebly voordat die stuk grond waarop dit was, verkoop is en die nuwe eienaar hulle uitgesit het. Talle van die tentbewoners tel onder die sowat 20 000 mense wat op die Drakenstein-munisipaliteit se behuisingswaglys is. By Son se aankoms gister was sommige van die inwoners besig om hul lekkende tente reg te maak as voorbereiding vir die verwagte “groot reën”. Die senior egpaar Japhta (68) en Martha de Vries (63), kan egter nie hul eie dak regmaak nie. ’n Neighbour het ingespring om die couple te help. ’n Gefrustreerde Martha sê: “Die hele plek lek. Die meerderheid van die water kom van onder, van die grond af, as dit reën. “Geen mens kan op só ’n plek bly en nie siek raak soos dit met ons gebeur nie. In ons ou dae moet ons dié nonsens deurgaan.” Japhta sê: “Ek was gesond toe ek eers hier kom bly het, maar my gesondheid het agteruitgegaan vanaf daai dag wat ek hier kom bly het. Beloftes “Die plek is baie nat in die winter. Die water kom sommer onder by die tent in. “Al wat ons verlang van die munisipaliteit is dat hulle vir ons ordentlike huise gee – muurhuise – nie k*k nie. Ons kom al jare aan in dié plek en hulle (die munisipaliteit) bly net beloftes maak. “Ons gaan nie vir hulle stem nie, want ons het soveel gestem, maar daar is f*kk*l wat ons kan sien nie.” Edwina Whitelane (26) en Andrew­line Esau (29), ook inwoners, het babas wat nog aan hulle drink. Whitelane sê haar tent is laas jaar met ’n “hokkie” vervang nadat die tent waarin sy gebly het, weggewaai het. Esau sê: “Die ding wat my frustreer, is die plek waartoe die munisipaliteit ons wil skuif. Hulle wil ons dan in die middel van ’n bende-oorloggebied sit. “ Wat van my drie kinders? “Ek worry nie oor my nie, maar wat van die kinders se veiligheid?” Gerald Esau, die Drakenstein-munisipaliteit se uitvoerende direkteur van gemeenskapsdienste, sê die plan was van die begin af om die inwoners ná ’n “noodbehuisingsterrein” genaamd Schoongezicht te skuif. Volgens hom sal dié proses einde Julie afskop. Hy sê die strukture in Schoongezicht bestaan uit hout en sinkplate. “Geriewe sal gedeel word.”