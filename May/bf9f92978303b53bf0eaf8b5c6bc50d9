HAMEDIEHS was Saterdag op die rugbyveld in ’n verwoestende bui. Hammies het gewys dat hulle vanjaar ’n krag in die Westelike Provinsie se klubrugbykompetisies gaan wees deur Progress in ’n opwarmingstryd met ’n allemintige 61-0 te verniel. Die game wat op City Park in Crawford, Athlone, gespeel is, was een van talle vriendskaplike wedstryde wat oor die naweek plaasgevind het. Die game tussen Hamediehs en Progress was een van die min wegholseges. In die derby tussen Kuils­rivier en Bellville het die humeure opgevlam. Ná sowat 22 minute in die tweede helfte het daar ’n lelike onderonsie tussen die twee buurspanne uitgebreek. In daardie stadium het die manne van Kuilsrivier met 22-12 voorgeloop. Al is ’n paar van hul spelers koelkas toe gestuur, het Bellville steeds met ’n geweldige terugvegpoging vorendag gekom. Kuilsrivier het net-net met ’n oorwinning van 27-26 uit die stryd getree. In die derby tussen Union-Milnerton en Dur-Bell het sake met 12-12 gelykop geëindig. Die kragmeting tussen Goodwood en Langa het ook met 26 punte elk op ’n gelykop uitslag uitgeloop. Eersterivier het Scotts­dene-Central met 31-15 ore aangesit, terwyl Hands & Heart­ vir Elsies­rivier United met 46-8 kafgedraf het. Sir Lowrians het Delft United met 34-17 geklop, met Hamiltons wat Helderberg net-net met 28-20 ore aangesit het.