’N KERKSUSTER wat op Facebook uitgevaar het teen ’n vermeende jagse biskop, sê sy is geframe. Biskop Lucian Swartz van die Lamp van God-kerk het die laaste tyd omtrént opslae in die sosiale media gemaak. Hy is op Facebook daarvan beskuldig dat hy kaalfoto’s aan vroue stuur en dat hy hom omtrént dronk suip aan die wyn wat vir die Nagmaal bedoel is. Son het onlangs berig oor Catherine Fortuin van Beaufort-Wes wat in die sosiale media geskryf het van hoe Swartz haar “uitgehoer en finansieel uitgebuit het”. Maar Fortuin ontken dat sy ooit enige van dié goed op haar Facebook-blad geskryf het en beweer sy is, soos Swartz, geframe. Volgens haar was die “Fortuin” met wie Son gepraat het, nie sy nie en kan dit heel moontlik haar vervreemde man se girlfriend wees. Fortuin sê die girlfriend het haar alreeds só ’n streep getrek. Sy sê: “Die bishop maak dinge regtig moeilik vir hom. “Vir een wat onskuldig is, doen hy baie moeite om aandag te kry van die publiek. “Ek vra asseblief – ek wil net my naam in ere herstel. Ek gee nie om wat die man nog verder doen of sê nie, die damage is klaar gedoen. “Ek het nooit daai goed van daai man gesê nie en ek sweer dat hy nooit by my huis was nie. “Ek het ook nooit R9 000 aan hom gestuur nie.” Volgens Fortuin het biskop Swartz haar lelik sleggesê oor die post op Facebook. Sy verduidelik: “Ek dra kennis van die woorde wat hy van my gesê het. Ek dink hy skuld my ’n verskoning, regtigwaar! Om so van ’n vrou en ’n ma te praat? “Dis onaanvaarbaar, veral omdat hy nie eens seker was of dit regtig ek was nie. “Hy kon ook sy menslikheid gebruik het en heroorweeg het of dit waar is. “Nou sit hy in dieselfde situasie.” Swartz het aan Son gesê sy stalkers wil nie ophou om valse Facebook-profiele van hom oop te maak nie. Hy sê dit het nou al so erg begin raak dat vroue se mans hom invra daaroor. Swartz vaar uit: “Ek ken nie eens die mense nie, regtigwaar! “Nou elke keer wys die mense vir my wat ek kastig geskryf het en sê: ‘Jy’s mos bishop Lucian Swartz.’ “Dan sê ek maar daai is nie ek nie, want ek het ál die bewyse. “Here, as ek net moet uitvind wie dié persoon is. “Glo my, die Here hoor my, hulle ken nie vir my nie!” Volgens Swartz gaan die stalkers net voort om pornografie van sy valse Facebook-profiel af te stuur. “Hierdie persoon loop nou met my naam en vat porn graphics. “Hulle stuur glad kaal­foto’s aan my vriende, dan dink hulle dis ek wat die goed loop en stuur. Dit maak my kwaad!”