SUID-AFRIKA se twee voorste rugbyspanne gaan mekaar môre op Loftus Versfeld in Pretoria in ’n Rainbow Cup-kragmeting aandurf. Dit is wanneer die enigste twee onoorwonne spanne in die kompetisie, die Bulls en Sharks, mekaar pak. Die span van Sean Everitt, Sharks-breier, spog egter met twee bonuspunt-oorwinnings oor die Stormers en die Lions. Die Sharks is dus bo-aan die puntelys. Jake White, afrigter, en sy Bulls-span gaan dus alles in die stryd wil werp om die Sharks van hul plek bo-aan die log te onttroon. Dit gaan veral interessant wees om te sien met watter taktiek die span van Pretoria vorendag gaan kom. Everitt het besluit om net een verandering aan sy beginspan aan te bring. Jaden Hendrikse is in die plek van Grant Williams op skrumskakel ingesluit. Williams gaan ’n blaaskans kry met Sanele Nohamba wat van die bank aangewend gaan word. Hendrikse vorm ’n opwindende skakelpaar met Curwin Bosch. Die Sharks se agterste driehoek van Aphelele Fassi, Sbu Nkosi en Yaw Penxe het die vermoë om verwoesting te saai wanneer hulle die bal in spasie kry. Alles gaan egter afhang van die balbesit wat hulle van hul pak voorspelers gaan kry. En hier gaan die lostrio-kombinasie van Sikhumbuzo No­tshe, Henco Venter en Siya Kolisi ’n deurslaggewende rol speel. Dié drie gaan behoorlik deur die Bulls se lostrio van Duane Vermeulen, Elrigh Louw en Marco van Staden op die proef gestel word. Die Bulls het laas week daarin geslaag om die Stormers se lynstane te ontwrig, Indien Vermeulen (kaptein) en sy pak voorlangs die oorhand kan kry, sal dit die geleentheid vir Morné Steyn, die Bulls se ervare losskakel, gee om sake met die skop­stewel te dikteer. Sharks: Aphelele Fassi, Sbu Nkosi, Lukhanyo Am (k), Jeremy Ward, Yaw Pe­nxe, Curwin Bosch, Jaden Hendrikse, Sikhumbuzo Notshe, Henco Venter, Siya Kolisi, Reniel Hugo, Ruben van Heerden, Thomas du Toit, Fez Mbatha, Ox Nche. BANK: Kerron van Vuuren, Ntuthuko Mchunu, Wiehahn Herbst, Le Roux Roets, Phepsi Buthelezi, Sanele Nohamba, Manie Libbok, Werner Kok.