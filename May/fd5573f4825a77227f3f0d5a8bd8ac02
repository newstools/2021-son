DIT is ’n wonderlike geleentheid vir hom om ’n nuwe omgewing te beleef en op die veld en daarnaas te groei sodat hy in die toekoms meer waarde in die blou-en-wit trui kan toevoeg. Só het die losvoorspeler Juarno Augustus gesê nadat hy ’n ooreenkoms vir twee jaar by die Engelse Premierligaspan Northampton Saints onderteken het. Die kragtige agtsteman vertrek in Julie met die doel om as ’n meer ervare en afgeronde speler na Kaapstad terug te keer. Die 23-jarige is vroeër vrygestel van sy huidige kontrak met Westelike Provinsie Professionele Rugby (WPPR) en is van plan om in 2023 terug te keer na die Moederstad. Augustus is ’n trotse produk van Kaapstad, nadat hy die Hoërskool Tygerberg bygewoon het en die Westelike Provinsie in die Akademieweek vir o. 18's verteenwoordig het. Ná skool het hy hom by die Westelike Provinsie Rugbyinstituut aangesluit.Nadat hy vir die WP o.19-span beïndruk het, is Augustus in 2016 gekies vir die Junior Springbokke. Hy is daardie jaar aangewys as Wêreldrugby se o. 20-speler van die toernooi nadat hy sewe drieë in Georgië gedruk het. Hy het in 2017 sy debuut vir die WP se seniorspan gemaak en later dieselfde jaar sy eerste wedstryd vir die Stormers gespeel. Sedertdien het 19 keer vir die Stormers uitgedraf en het 15 keer vir die Streeptruie gespeel. Die laaste paar jaar is hy egter deur beserings geteister. Augustus is van plan om terug te keer uit Engeland met nog baie meer om die Kaapse franchise te bied. John Dobson, hoofafrigter van Stormers, glo Augustus sal voordeel trek uit die ervaring om in Engeland te speel as ’n meer ervare speler terugkeer. “Ons gaan nie in die pad van Juarno staan nie en wens hom alle voorspoed toe. Hy is nog baie jonk en sal ná twee jaar as ’n beter speler na ons terugkeer. “Hy is ’n trotse produk van hierdie streek en ons sien daarna uit om te sien hoe hy sy spel ontwikkel. Ons het in die verlede die voordeel gesien van so ’n stap met ons huidige kaptein, Steven Kitshoff. Ons is hoopvol dat Juarno se loopbaan dieselfde weg sal volg,” het hy gesê. Die voorsitter van WPPR, Ebrahim Rasool, het gesê hierdie stap sal Augustus die geleentheid bied om as persoon en rugbyspeler te groei. “Op 23 is Juarno nog ’n jong man en het die kans om in Engeland volwasse te word. Ons is hoopvol om hom eendag na Kaapstad te sien terugkeer om verdere betekenisvolle bydraes te lewer tot die span en streek,” het Rasool gesê.