HY IS ’n simbool van hoop - hoop vir die gemeenskappe wat so besoedel is met die euwel van bendes en dwelms hier op die Kaapse Vlakte. Só het ’n spreker eendag tydens ’n kerkdiens na Mervyn Abrahams verwys. Abrahams was destyds, in die neëntigerjare, die leier van een van die grootste bendes op die Kaapse Vlakte en was aan die voortou van die groot bende-oorlog in die Elsiesrivier-omgewing. Baie jong laities is deur hom vir bendes gewerf. In die laat neëntigerjare het hy sy hart vir die Here gegee en ’n motiveringspreker geword. Hy het ook ’n boek oor sy lewe geskryf en daardeur vergifnis gepreek vir die onreg teenoor die gemeenskap. Hy wou ook jong mense deur sy lewensverhaal inspireer. Son het in Mei 2016 oor die boek berig, waarvan daar ook 'n documentary gemaak is. Abrahams het laasweek sy stryd teen kanker verloor. Hy is oor die naweek begrawe met begrafnisgangers wat van oral gekom het om hul laaste eer te betoon. Onder die rouklaers was Jerome "Donkie" Booysen. Voor die aanvang van die diens het Abrahams se weduwee, Carmen Abrahams, ’n kers vir hom aangesteek. Evangelis Jerome Witbooi, wat ook destyds “die pad van die Goddelose” saam met Mervyn geloop en ook later tot bekering gekom het, het die begrafnisdiens waargeneem. “Mervyn was destyds ’n goeie verleier, maar voor sy dood was hy ’n leier van die regverdige,” aldus Witbooi. “Toe niemand vir ek en Mervyn kans gesien het nie, toe het die Here vir ons kans gesien.” Hy het ’n ernstige beroep op mense gedoen om hulle te bekeer. En ook direk tot die jongspan gespreek: “Die uitbetaling van bendes is of die dood of die tronk!” Ter afsluiting het ’n spreker laat hoor: “Ons stort nie vandag ’n traan oor hartseer of bedroefheid nie, maar oor blydskap oor die positiewe impak wat Mervyn in ons gemeenskappe gemaak het. Iemand sal sy mantel moet op tel!”