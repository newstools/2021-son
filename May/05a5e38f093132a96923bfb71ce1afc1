SWELLENDAM. – Brian Mudyiwayana (33) van Zimbabwe is nie net ’n vermeende serial killer nie ... Gister is hy in die rondgaande hooggeregshof ook uitgebeeld as ’n suiplap, liegbek en vroueslaner. Mudyiwayana word daarvan aangekla dat hy van 2016 tot 2019 vyf vroue en ’n man grusaam vermoor het. Gister het Mudyiwayana soos ’n verleë hondjie en met flou ogies in die beskuldigdebank gaan staan. Sphelele Ntondini (24), jongste seun van een van sy eerste slag­offers, Gladys Ntondini (53), het getuig. Sphelele het aan die hof gesê dat hy Mudyiwayana deur sy ma in Wolseley ontmoet het. Volgens Sphelele het sy ma in ’n stadium saam met Mudyiwayana verhuis na Worcester, waar hy ook later saam met sy ma en Mudyiwayana gebly het. “Ek was in gr. 7, onthou ek,” het Sphelele getuig. Volgens hom het Mudyiwayana later getrek en sy ma het op ’n kol by hom gaan kuier in Ashton, waar hy in ’n hok agter in Nomboliso Moseswe se yard gebly het. Sphelele sê hy onthou sy ma het een Vrydag by Mudyiwayana in Ashton gaan kuier. Dit was die laaste keer dat hy sy ma lewend gesien het. “Toe my ma die Maandag nie vir werk opdaag nie, het ek baie bekommerd geraak. “Ek het haar nog die Sondag gebel toe sy vir my gesê het sy hike nou terug Wolseley toe,” het Sphelele getuig. Hy het sy ma toe die next dag as vermis gaan aanmeld. Mudyiwayana het gedurende Sphelele se getuienis net voor hom uitgestaar. Sphelele sê hy het ook niks van Mudyiwayana gehoor nie en het ook nie geweet waar in Ashton hy hom bevind het nie. Sphelele sê sy ma se oorskot is eers twee jaar later gevind. Hy het toe in trane uitgebars en aan die hof gesê dat hy baie seergemaak voel. “Hy het my ma baie geslaan en my ook gedreig,” het Sphelele getuig. Mudyiwayana is ook uitgekryt as ’n dronkgat en ’n groot liegbek. “Miskien sal ek hom eendag kan vergewe,” het Sphelele gesê met trane wat oor sy wange rol. Moseswe, die landlady, het getuig Mudyiwayana het laat op ’n Sondagmiddag aan haar deur kom klop. Moseswe sê Mudyiwayana, wat homself toe as George voorgestel het, het ’n groot tas by hom gehad. Opgedaag Sy sê hy het blyplek gesoek en gehuil terwyl hy om ’n heenkome gesmeek het. “Ek het aangebied en gesê hy kan hier bly, maar nie vir lank nie, aangesien die huis aan my broer behoort,” het Moseswe getuig. Volgens haar het Mudyiwayana toe ’n paar dae later met Gladys daar opgedaag. “Ek het hom nog gevra wie die ou vrou dan is en hy het gesê dit is sy girlfriend,” het Moseswe gesê. Moseswe het getuig Mud­yiwayana en Gladys is toe later daar weg. Daarna het hy alleen opgedaag. Moseswe wou toe by Mudyiwayana weet waar Gladys dan is. “Hy het gesê sy is Kaap toe en moes gaan werk,” het Moseswe getuig. Volgens haar het sy Gladys daai aand seker sewe keer probeer bel, maar die foon het elke keer na voicemail oorgegaan. Moseswe sê sy het toe opgemerk Mudyiwayana het Gladys se foon. Sy het nog gesê sy sukkel om Gladys te bel oor hy met Gladys se foon in sy besit is. Mudyiwayana se hofsaak duur vandag voort.