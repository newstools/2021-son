Die departement van basiese onderwys gaan met ander rolspelers saamspan om boelie-gedrag in skole vas te vat. Die departement het Donderdag aangekondig dat hy met verskeie afdelings, maatskaplike vennote en belanghebbendes vir dié inisiatief gaan saamwerk. Daarmee gaan hulle poog om boelie-gedrag onder leerders, onderwysers en soms gemeenskapslede vas te vat. Die besluit kom nadat 'n spesiale debat oor die kwessie van boelies in die parlement gevoer is ná die tragiese dood van Lufuno Mavhunga. Mavhunga het haar eie lewe geneem nadat sy by die skool aangerand is. Reginah Mhaule, adjunkminister van basiese onderwys, sê die inisiatief sal jaarliks geïmplementeer word om boelie-gedrag, sowel as die gebruik van drank en dwelms in skole, uit te roei. - SABC News