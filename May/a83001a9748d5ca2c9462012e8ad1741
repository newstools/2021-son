HENCO Venter glo die Sharks het nog ’n goeie kans om die Rainbow Cup te wen. Die 29-jarige losvoorspeler van die Sharks glo as die span van Durban sy doelwit bereik om ál sy oorblywende games te wen, kan hy steeds die kompetisie wen en aangaan om in die final in Europa te speel. Dié kleinneef van die voormalige Bok-flank Ruben Kruger het gister in ’n aanlyn konferensie gesê: “Al het ons laas week teen die Bulls verloor, bly dit beslis nog steeds ons doelwit. Dit het geensins verander nie. “Ons hoop ook dat die Stormers Saterdag met ’n volsterkte span hier in Durban kan opdaag sodat ons hul beste span kan klop,” het Venter bygevoeg.