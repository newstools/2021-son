BORGTOG van R500 is Maandag in die Oudtshoorn streekhof toegestaan aan ’n man van Beaufort-Wes wat teregstaan vir die verkragting en aanranding van sy twee kinders se ma. Errol van Wyk (39) word daarvan aangekla dat hy die vrou op 10 Desember 2020 in haar huis verkrag en aangerand het. Hy is die volgende dag in hegtenis geneem. Van Wyk het erken hulle het die aand seks gehad, maar sê hy gaan onskuldig pleit. Vrees Cindy­ Murray-Smith van Legal Aid het die hof om borgtog gevra omdat hy al vyf maande in aanhouding is, sy eie woning en besigheid besit, en nie ’n vlugrisiko is nie. Die staatsaanklaer, Elaine Plaatjies, het borgtog teengestaan omdat die vrou haar meegedeel het dat sy in vrees vir die beskuldigde leef. Hy slaan haar en die kinders glo gereeld en is in 2018 skuldig bevind aan gesinsgeweld. Die ondersoekbeampte, sers. Ludwe Dlambulo, het nie borgtog teengestaan nie omdat die vrou hom meegedeel het sy voel nié bedreig nie. Streeklanddros Daniel Boks het in Van Wyk se borgtogvoorwaardes gesê hy mag nie die klaagster kontak nie en hy moet hom elke Maandag en Vrydag by die Beaufort-Wes-polisiestasie aanmeld. Die saak is op 10 Mei terug in die streekhof.