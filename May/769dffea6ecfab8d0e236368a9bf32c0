ISRAEL Folau se terugkeer na rugbyliga in Australië is terug op ys. Dié voormalige rugbyspeler van die Wallabies en Waratahs in Nieu-Suid-Wallis het hom onlangs by die amateur-rugbyligaspan Southport Tigers aangesluit. Die Queensland Rugby League voer nou aan Folau kan nie as lid van dié klub geregistreer word nie. Daar is glo nog kwessies rondom sy kontrak met sy voormalige rugbyligaspan in Frank­ryk wat nog opgelos moet word. Dit ten spyte daarvan dat hy verlede jaar reeds nie meer vir Catalan Dragons kon speel nie. Die Queensland Rugby League voer aan Folau moet bewyse verskaf dat hy vrygestel is van sy kontrak met die Catalan Dragons. Folau se broers speel vir Southport Tigers in Australië se Gold Coast-amateur­liga. Hy het gehoop om saam met hulle te kan begin speel. Maar dit blyk dat Folau se kommentaar oor homoseksuele en aanmerkings oor alkoholiste hom steeds soos ’n donker wolk volg. Hy het in 2019 op Twitter geskryf dat die hel vir dronkies, homoseksuele, verneukers en ander wag. Dit het daartoe gelei dat hy sy kontrak met die Australiese Rugbyunie verloor het. Hy het ook ’n plek in die Wallabies se span vir die 2019 Wêreldbekertoernooi in Japan misgeloop. Voor die onderhandelinge met Southport was daar sprake dat Folau ’n terugkeer na professionele Rugbyliga in Australië sou maak. Sy onderhandelinge met die NRL-span Illawarra Dragons is egter deur protes vanaf menseregteorganisasies en ondersteuners van die klub gepootjie.