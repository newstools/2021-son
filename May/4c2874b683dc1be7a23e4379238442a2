JÜRGEN Klopp, manager van Liverpool, sê sy spelers is alreeds in watte toegedraai vir Sondag se “final’’ teen Crystal Palace in die laaste Premierliga-stryd van die seisoen. Die stryd op Anfield begin 17:00 en sal ook voor 10 000 fans gespeel word. Klopp is verlig dat die Reds in volle beheer is van hul eie Champions League-lot. Dit volg nadat die Reds Burnley Woensdagaand op Turf Moor met 3-0 kafgedraf het. Doele deur Roberto Firmino, Nat Phillips en Alex Oxlade-Chamberlain het Liverpool vir die eerste keer sedert Februarie ’n plek onder die top-vier op die punteleer besorg. Klopp se span het dieselfde punte (66) as die vyfde geplaaste Leicester City, maar die Reds het ’n beter doeleverskil. Chelsea is derde met 67 punte en al dié spanne het 37 wedstryde agter die rug. “Dit was nes ’n semi-final. Ons moes wen en ons het. Niks is nog bepaal nie. Verdien “Ons sal ons posisie moet verbeter deur die final (Sondag teen Palace) te wen. “Ons het dit verdien omdat ons goed gespeel het. Jy daag nie net hier op en stap met drie punte weg nie,” aldus Klopp. Klopp sê hoewel sy span in sekere posisies maar dun gesaai is, sal die spelers gereed wees vir Palace se fisieke aanslag. “Ons moet hulle in watte toedraai en beskerm.” Maksimum punte teen die Eagles op Anfield behoort Liverpool se posisie in volgende seisoen se Champions League te bevestig. – AP