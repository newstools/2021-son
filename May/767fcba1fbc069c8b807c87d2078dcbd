NÁ TWEE teleurstellende nederlae in die Rainbow Cup is die Stormers nou met hul rug teen die muur. John Dobson, afrigter van die Stormers, glo hy sal nou alles in die stryd moet werp om sy spelers se geestelike ingesteldheid weer op koers te kry. Die Kapenaars kom Saterdag op Ellispark in Johannesburg teen ’n Lions-span te staan wat ook nog in die kompetisie segeloos is. Doodsnikke Die Stormers het Saterdag in die Cape Town Stadium met 16-20 teen die Bulls vasgeval, terwyl die Sharks die Lions in Durban met 26-34 getroef het. In hul eerste game teen die Sharks (30-33), sowel as in Saterdag se noord-suid-derby teen die Bulls het die Stormers nog in die doodsnikke ’n geleentheid gehad om die game te beklink. Hulle kon egter nie die uitklophou plant nie. ’n Teleurgestelde Dobson het agterna gesê: “Ja, dit was beslis games wat ons moes gewen het. Om só te verloor eis sy tol op die spelers. Ons sal nou weer die manne geestelik opgewonde moet kry. “Ons het hard gewerk en beslis genoeg kanse gehad om die game te wen, maar ons vermoë om ons geleenthede in punte te omskep, was uiters swak.” In die skrums het die Stormers die oorhand gehad, maar in die lynstane het hulle gesukkel. Hul kaptein, Steven Kitshoff, is boonop met ’n geel kaart van die veld gepos nadat sy eweknie, Duanne Vermeulen, sy oortreding met die captain’s call aan die skeidsregter uitgewys het. Kitshoff het sy geel kaart as “onaanvaarbaar” beskryf. Volgens Dobson het dit ook sake vir sy span bemoeilik toe die Springbok-slot Marvin Orie die veld weens harsingskudding moes verlaat. “Dit was ’n groot terugslag om Marvin te verloor, want ons het daarna ’n bietjie in die lynstane begin sukkel. “Ons het twee kritieke lynstane in die laaste vyf minute verloor. Dit was uiteraard ’n groot verlies. JD Schickerling en Salmaan Moerat is ook nog op die krukkelys.” Nadat hy in sy vorige twee games beïndruk het, het die Stormers se jong losskakel, Abner van Reenen, Saterdag nie die mas opgekom nie. Dobson sê Van Reenen het vir meer as ’n jaar nie gespeel nie. “Om hom in ’n druk­koker-game teen die Bulls in te span, was nie ideaal nie. Abner was baie nervous en gestres voor die game, maar hy het ook ’n paar goeie dinge gedoen. “Ten spyte van ál die ont­wrigting glo ek ons het steeds goed gedoen,” het die afrigter bygevoeg.