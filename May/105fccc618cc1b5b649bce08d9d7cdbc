GEORGE. – Om in hierdie tye ’n nurse te wees sit nie in almal se uniform nie. Ons hoor dikwels dat verpleegkunde nie net ’n werk is nie, maar ook ’n roeping. Onlangs op Internasionale Verplegingsdag het Kirsty Steenekamp, ’n vroedvrou wat in die George-hospitaal se kraamsaal en neonatale hoësorgeenheid werk, haar verhaal gedeel. Die George-hospitaal het Steenekamp en ander verpleegpersoneel gehuldig vir hul onontbeerlike rol in die gesondheid en versorging van die gemeenskap gedurende die Covid-19-pandemie. Waardeer Steenekamp se passie om vir ander om te gee, neem haar terug na haar kinderjare. Sy onthou dat sy altyd die een was wat die wonde van gesinslede of diere behandel het. “Verpleegkunde skep ’n ruimte waarin ek die eienskappe wat ek het, kan uitleef en dit is wat ek waardeer as verpleegster,” vertel sy beskeie. En die skofte laat in die aand en vroeg in die oggend pla haar glad nie. Sy meen in enige beroep is daar diegene wat wakker word in die vroeë oggendure of dwarsdeur die nag werk. Vir Steenekamp is dit die wete dat sy ’n ondersteuningsrol speel om al haar pasiënte deur hul tyd van pyn, probleme, verwarring en vrees te kry, wat baie belangrik is. “Die Covid-19-pandemie het almal se oë meer as ooit oopgemaak vir die belangrike rol wat ons verpleegkundiges in die gesondheidsorgstelsel speel. “Dit is ook ’n daaglikse herinnering om ’n dankbare benadering tot die lewe te hê en te oefen om vriendelik teenoor ander te wees.”