Die Valke krabbel terug oor 'n verklaring waarin hulle gesê het die DA-raadslid Nora Grose het die befondsing van die tydelike werkgewer/werknemer-hulpskema (Ters) kastig verkeerd aangewend. Dit volg ná die hofverskyning van Ruben Swartz, wat daarvan aangekla word dat hy R297 000 op bedrieglike wyse van die Werkloosheidsversekeringsfonds (UIF) se bystandsfonds geëis het. Die Valke het gesê die aanklag van geldwassery teen Grose hou verband met geld vir kospakkies wat deur 'n kerk herlei is. Swartz, 'n voorsitter van die SA Residents Civic Organisation (Sarco), het Vrydag in die Bellville-handelshof verskyn op aanklagte van bedrog en geldwassery. "Dit kom nadat die Valke se ondersoekspan vir ernstige georganiseerde misdaad hom in Desember 2020 in hegtenis geneem het. Hy is later op borgtog van R10 000 vrygelaat," sê Zinzi Hani, woordvoerder van die Valke. "Swartz het na bewering op bedrieglike wyse geld ten bedrae van R297 800 van die Werkloosheidsversekeringsfonds (UIF) se tydelike werkgewer/werknemer-hulpskema (Ters) geëis en het dit vir persoonlike gewin gebruik.” Hani sê die ondersoek het onthul Swartz het R170 000 uit die Stad se humanitêre fonds ontvang. Die geld was vir kospakkies in Atlantis. Die Valke beweer die geld is herlei na 'n kerk in Table View wat bande met Grose het. "In hierdie stadium is daar niks wat Grose met die Ters-finansiering verbind soos voorheen gerapporteer is nie," sê Hani. Die saak teen Swartz is uitgestel tot 23 Junie vir verdere besonderhede. - News24 