ENGELAND gaan nie toelaat dat ’n herskeduleerde Indiese Premierliga (IPL) sy krieketplanne gedurende die Engelse somer deurmekaarkrap nie. Engeland en Wallis se Krieketraad (ECB) voer aan hy is nog nie gevra om ’n reeks van vyf toetse teen Indië te vervroeg om plek te maak vir die IPL se oorblywende stryde nie. ’n Groot gros Engelse spelers het aan vanjaar se IPL deelgeneem voordat dit weens ’n Covid-19-uitbreking in Indië gestaak moes word. Die BCCI (Indiese krieket se beheerraad) wil nou die oorblywende 31 stryde in die Verenigde Arabiese Emirate laat speel. Indië se nasionale span moet vanjaar in vyf toetse teen Engeland speel. Dié toer kom op 14 September tot ’n einde. Voorberei Ashley Giles, besturende direkteur van die ECB, het aan Reuters bevestig daar is nog nie ’n skrywe van die BCCI ontvang om die toetse teen Indië te vervroeg nie. Giles het gesê: “Sover dit ons aangaan en waarvoor ons voorberei het, sal die wedstryd gespeel word op die dae wat aangedui is. Die bespiegeling verbaas my nie. Almal wil hul krieket inkry. Ons het nog niks amptelik ontvang nie. So, ons gaan voort.” Engeland moet ná die In­diërs se besoek nog in Bangladesj én Pakistan toer. Die T20I-Wêreldbeker-toernooi en Ashes-reeks teen Australië wag ook nog op die Engelse. Giles het aangedui weens vanjaar se erg besige skedule sal daar van hul sterspelers wees wat nie die toer in Bangladesj sal kan meemaak nie.