DAAR is Vrydag met diep hartseer afskeid van Tamar Snyman geneem. Terwyl haar lewelose liggaam in die kis gelê het, het haar ouers, Arnold en Tamzyn Snyman, by haar gewaak. Die seer op hul gesigte was soos die van iemand wat 'n deel van hulself verloor het. Dis duidelik die 15 jarige se selfdood is 'n groot verlies en nog skok vir die familie. Die gr.10-leerder het haar laas Dinsdag in die siekeboeg van die Hoërskool Scottsville, waar sy 'n leerder was, opgehang. Buite haar ouerhuis in Scottsville het vriende geklee in skooluniform hul laaste eer aan haar betoon. Almal wie praat van haar beskryf Tamar as 'n gelukkige persoon wie nooit hartseer was nie. Dis juis om die rede dat dit vir hulle nog 'n raaisel is dat sy haar eie lewe sou neem. Son het van haar ouers verneem hul huislike omstandighede baie moeilik was en dit vir hul dogter net te veel geword het. Andrew Segal, 'n oudste in die Hervormde Ou-Apostoliese Kerk, het tydens die diens genoem, dat Tamar, 'n blom is wat deur God gepluk is. Segal het rouklaers getroos en gesê: "Dit was haar tyd. Ons moet ons berus in Sy werk. "Hy het deur sy tuin geloop en gesien sy is ryp. Hy het gesien hierdie een 'n mooi blom is."