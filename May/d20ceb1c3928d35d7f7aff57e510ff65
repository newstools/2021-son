PEP Guardiola het nóg ’n pluimpie in sy hoed gekry toe hy Maandag aangewys is as die Premierliga se manager van die seisoen. Die gesoute taktikus het dié seisoen reeds die Carabao Cup en Premierliga-titel met Manchester City gewen en kan Saterdag die prestigeryke Champions League-titel by sy versameling voeg. City het in sy geskiedenis nog nooit dié titel gewen nie. Guardiola, wat die bestuurtoekenning vir die tweede keer wen, reken dis ’n baie spesiale prestasie vir hom persoonlik. “Dit is omdat dié award deur my medebestuurders en kollegas gekies word,” het Guardiola verduidelik. “ ’n Toekenning soos dié is net moontlik wanneer ’n manager omring is met gedugte professionals. En dit is wat ek in my span het. “My spelers se toewyding deur die seisoen was ongelooflik. “Ek is so gelukkig om dié mense rondom my te hê, want elke dag probeer hulle die klub die beste maak,” het Guardiola gesê. Intussen is dit bekend gemaak dat Engeland se Football Writers Associa­tion die City-verdediger Ruben Dias as die sokkerspeler van jaar aangewys het. – AP