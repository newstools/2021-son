BRANDON “Fast Guns” Thysse kom op 26 Junie voor die grootste toets van sy loopbaan te staan wanneer hy Tomi Silvennoinen van Finland in ’n Superweltergewiggeveg by Emperors Palace pak. Silvennoinen, wat in 12 gevegte nog nooit uitgeslaan is nie, sal wys waar Thysse in sy loopbaan staan. Thysse het in Oktober laas jaar verras toe hy Boyd Allen in die eindstryd van die 4@War-toernooi uitgeslaan het. Die meeste kenners se geld was op Allen. Dié oorwinning moes Thysse se selfvertroue ’n groot hupstoot gegee het en dit sal interessant wees om te sien watter taktiek hy teen die Fin gaan gebruik. Silvennoinen is ’n voormalige WBC-jeug-silwerkampioen en het al oral in Europa, insluitend Duitsland, Pole, Frankryk en Estland, geboks. Hy het ook al vyf teenstanders uitgeslaan. Thysse sal egter wil wys dat sy sege oor Allen geen gelukskoot was nie. Hy spog self met ’n puik rekord, want hy het reeds 11 teenstanders harpuis laat ruik. Fans kan ook gereed maak vir ’n groot terugvegpoging deur Roarke “Razor” Knapp nadat hy ook onverwags deur Thysse geklop is. Knapp se teenstander is die taai Benoit Makangila Vela van die Demokratiese Republiek van die Kongo.