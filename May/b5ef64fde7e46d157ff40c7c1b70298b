MET ’n diep hartseer is daar Vrydag afskeid van Tamar Snyman (15) geneem. Terwyl haar lewelose liggaam in die kis gelê het, het haar ouers, Arnold en Tamzyn Snyman, by haar gewaak. Die seer op hul gesigte was soos dié van mense wat ’n deel van hulself verloor het. Dis duidelik dat Tamar se selfdood ’n groot verlies en skok vir die familie is. Sy het haarself sowat twee weke gelede opgehang in die siekeboeg van die Hoërskool Scottsville, waar sy ’n gr.10-leerder was. Buite Tamar se ouerhuis in Jakarandastraat, Scotts­ville, het haar vriende geklee in hul skooluniform hul laaste­ eer aan haar kom bewys. Haar skielike dood is ook ’n verlies vir hulle. Almal wat van Tamar praat, onthou haar as ’n gelukkige persoon wat nooit hartseer was nie. En dís waarom hulle steeds nie kan verstaan hoekom sy haar eie lewe geneem het nie. Son het van haar ouers verneem dat hul huislike omstandighede baie moeilik was en dat dit alles vir haar te veel geword het. Andrew Segal, ’n oudste in die Hervormde Ou Apostoliese Kerk, het tydens die diens genoem dat Tamar ’n blom is wat deur God gepluk is. Segal sê: “Dit was haar tyd. Ons moet ons berus in sy werk. “Hy’t deur sy tuin geloop en gesien sy is ryp. Hy’t gesien dat hierdie een ’n mooi blom is. “Ons is almal reisigers op aarde en Tamar het die wenstreep gehaal. Percy Hael, Tamar se buurman, sê sy sou nie wou gehad het dat daar trane oor haar gestort moet word nie. Volgens Hael was Tamar ’n baie vrolike kind wat altyd ’n glimlag op haar gesig gehad het. “Ek wil net vir die Here dankie sê vir die 15 jaar wat Hy Tamar aan ons gegee het. “Hy het ’n blom van ons af weggeneem. Dankie vir alles, Tamar. Jy was vir my soos ’n jonger sussie gewees. “Ek sal jou nooit vergeet nie. Jy sal vir altyd my prinses bly,” het Hael baie hartseer gesê. Tamar se klasonderwyser, Ashley Dudley, het oor sy topstudent gespog. Volgens Dudley was sy nommer een onder die gr. 10’s. Hy sê hy en Tamar het ’n baie hegte band gehad en gereeld gepraat. Dudley sê dat sy selfs met hom altyd vrolik en gelukkig was. Hy het haar vriende en familie bemoedig dat sy in die beste plek is en dis by die Here.