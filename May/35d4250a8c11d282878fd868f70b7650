DIE familie van die vermoorde Alcardo Andrews van Hanover Park soek closure. Gangsters het Andrews (27) op 28 Oktober 2015 koelbloedig doodgeskiet oor hy nie aan ’n bende wou behoort nie. Ná vyf lang jare is sy moordenaar, Faseegh Esau, in Maart in die Wynberg-landdroshof skuldig bevind. Gestraf Esau se medebeskuldigde, Paul Fray, wat ook op Andrews se moord tereg gestaan het, is vrygespreek oor daar nie genoeg bewyse teen hom was nie. Esau het Woensdag weer in die Wynberg-landdroshof verskyn om gestraf te word, maar sy regsverteenwoordiger was nie by die hof nie. Volgens Andrews se ma, Avril Andrews, van Moms Move for Justice in Hanover Park, was die lawyer verlede week ook nie by die hof nie oor hy siek is. ’n Omgekrapte Andrews sê: “Ons as families sal nie opgee nie en soek geregtigheid. Ons wag nou al vyf jaar vir die skuldige om gestraf te word.” Nóg ’n familielid, Lesley Wyngaard, sê: “Ons sal die Andrews-familie ondersteun totdat geregtigheid geskied. Dis so onwerklik dat die saak elke keer uitgestel word. “In die vyf jaar dat die saak op die hofrol was, is dit al meer as 10 keer uitgestel,” sê Andrews. “Drie weke gelede was die familie weer teleurgesteld toe een van die verdagtes vrygespreek is oor ’n gebrek aan bewyse.” ’n Groep vroue het ’n vreedsame betoging met plakkate buite die Wynberg-landdroshof gehou. Alcardo is doodgeskiet kort nadat hy sy biltongbesigheid in Hanover Park begin het. Sy ma het daarna Moms Move for Jus­tice ter ere van haar seun begin. Dié organisasie help ma’s op die Kaapse Vlakte wat kinders weens bendegeweld verloor het. Esau sal weer op 21 Mei vir vonnisoplegging in die Wynberg-landdroshof verskyn.