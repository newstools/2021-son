DIE groep Suid-Kaapse rugbyspelers wat vir die Nami­biese klubrugbyspan Rehoboth Falcons speel, het ’n reuse-impak by die klub kom maak. Só het Christo Alexander, afrigter van Reho Falcons, soos hulle alombekend is, aan Son gesê. Sy span het egter in hul laaste wedstryd ’n helse nederlaag van 16-83 teen die sterbelaaide Universiteit van Namibië (Unam) gely. Die studente word deur die voormalige nasionale breier Johan Diergaardt afgerig en word reeds as die gunstelinge beskou om die nasionale Premierliga-titel op 17 Julie te wen. Uitnodiging Agt spanne neem aan vanjaar se kompetisie deel. Weens die erge Covid-19-pandemie word dit oor net een ronde gespeel. Ses spelers van die Suidwestelike Distrikte, Freginald Africa, Arden Wesso, Lwando Maxeke, Leegan Moos, Jayden Onkers en Curtley Scheepers, het verlede maand ’n uitnodiging van die klub aanvaar om in die dorp Rehoboth te gaan speel. Volgens Alexander word spanne beperk tot ses buitelandse spelers wat hulle kan betrek. “Die spelers het hope energie na die klub gebring. Die vlak waarop die plaaslike spelers begin funksioneer het sedert die SWD-spelers hulle by ons aangesluit het, is ongewoon. Daar heers ook nou groot belangstelling in Namibiese klubrugby. “Die druk neem egter nou op ons toe. Dis van kardinale belang dat ons die volgende vier wedstryde wen sodat ons onder die topvier-spanne kan eindig. Ek glo met die nuwe energie in die span sal ons baie beter vaar. Vroeg “Ons is in ’n opboufase en die SWD-spelers se bydrae help met die proses,” het Alexander gesê. Intussen het Africa vroeg in die wedstryd teen Unam ’n kniebesering opgedoen. Hy glo egter hy sal fiks wees vir 22 Mei se wedstryd teen die Kudus.