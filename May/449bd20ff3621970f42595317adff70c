HEIDELBERG. – Nóg ’n drama is besig om hom by die plaaslike polisiestasie af te speel. ’n Polisiebeampte is na bewering van seksuele aanranding aangekla. Dít glo nadat hy ’n vroulike werker by die dienssentrum op haar bors geslaan of betas het. Die voorval het glo Maandag 10 Mei gebeur toe die werker haar vir diens aangemeld het. ’n Klag is eers op 12 Mei gelê. Volgens kapt. Malcolm Pojie­, ’n polisiewoordvoerder, het die werker sowel as die beampte klagte aanhangig gemaak. Teenklagte Die beampte het op sy beurt teenklagte van meineed en regsverydeling teen die klaagster aanhangig gemaak. Pojie noem verder dat enige bewering van gendergeweld teen vroue of kinders in ’n baie ernstige lig beskou word en die polisie dit as sodanig sal hanteer. “Sulke beweringe word deur die spesiale eenheid ondersoek. In dié geval is dit Mosselbaai se eenheid teen gesinsgeweld, kindermishandeling en seksuele misdrywe, wie se hoogs ervare ondersoekbeampte die klagte sonder vrees of guns sal ondersoek.” Volgens Pojie sal albei voorvalle aan departementele ondersoeke onderworpe wees wat gelyk met die strafregtelike ondersoeke sal loop. “Die ondersoek is deurlopend,” het Pojie beklemtoon. Heinrich Hartnick, die GPF- voorsitter sê: “Die beweerde seksuele aanranding by die plaaslike dienssentrum is deur ’n senior ondersoekbeampte/speurder onder die aandag van die GPF-lede gebring.” Gons Hartnick sê: “Ons het onmiddellik versoek dat die nodige deursigtige prosesse vir die ondersoek van die beweringe gevolg moet word.” Dit gons in die dorp oor dié nuutste voorval aangesien hier al baie kere vantevore optredes vanuit die gemeenskap teen sekere polisiebeamptes geloods is. In 2020 het gemeenskapslede die hulp van Chris Nissen, die voorsitter van die Wes-Kaapse Menseregtekommissie, ingeroep om die vele klagtes teen verskeie plaaslike polisielede te ondersoek – en dié betrokke beampte was ook een van hulle.