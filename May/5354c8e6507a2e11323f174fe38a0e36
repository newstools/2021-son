DIE gru-ontdekking wat 'n groep toeriste vroeër vandeesmaand tydens 'n nagrit in die Krugerwildtuin gemaak het, het vrae laat ontstaan oor hoe 'n renoster aan sy einde gekom het. Die Amerikaanse toeriste het gesien hoe 'n man met 'n bebloede horing uit bosse kom. Sowat 15m verder was die karkas van 'n bedreigde swart renoster. Volgens een van die toeriste was sy en die groep van ongeveer 20 mense diep ontsteld oor die voorval. Volgens die toeris het hulle nog 'n man met 'n SANParke-uniform gewaar. Hy het 'n geweer en byl by hom gehad. "Die ander ou het 'n geel football jersey en tekkies aangehad. Toe hy nader kom, het ons opgemerk dat hy 'n groot en 'n kleiner renosterhoring in sy hand dra. Hy het gesweet en was uitasem." "Almal in ons voertuig was geskok en bekommerd. Ons bestuurder het vir ons gesê dat hulle die horings neem, want 'n leeu het die renoster vroeër die dag doodgemaak en hulle moes die horings vat voor stropers dit kry." Die toeris sê dit was baie vreemd dat een van die mans gewone klere aangehad het en dat die renosterhoring so bloedig was. Isaac Phaahla, 'n SANParke-woordvoerder, sê die veldwagters het die horings vir bewaring bekom. Phaahla sê hulle het nie buite hul mandaat opgetree nie. - News24 