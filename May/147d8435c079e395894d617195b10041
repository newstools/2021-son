DIE druk begin nou toeneem op Arsenal om die Europa League-sokkertitel te wen. Die Gunners kom vanaand in die Emirates Stadium in die tweede been van die reeks se halfeindronde teen Villarreal te staan. Coach Mikel Arteta se span het verlede week in die eerste been met 1-2 teen die Spaanse span vasgeval. Arsenal moet nou eenvoudig vanaand se stryd gerieflik wen om op sy doeletotaal die eindstryd te haal. Op die vooraand van dié ontmoeting moes Arteta in ’n nuuskonferensie kwaai walgooi oor gerugte dat dié klub dalk nuwe eienaars gaan kry. Platgeval Die bekende musiek-app Spotify se uitvoerende hoof, Daniel Ek, stel belang om Arsenal te koop. Stan Kroenke is die huidige eienaar. Kroenke se kop word egter deur ondersteuners geëis oor sy betrokkenheid by die European Super League, die wegbreekliga wat ’n paar weke gelede platgeval het. Arsenal was een van ses Engelse Premierliga-klubs wat voorneme gehad het om in dié kompetisie te speel. Hulle het egter almal vinnig koue voete gekry toe ondersteuners hul stem begin dik maak daarteen. Arteta het gesê dit is belangrik vir sy spelers om hulle nie aan gerugte oor nuwe eienaars te steur nie. Arsenal is tans negende in die Premierliga en staan dus nie meer ’n kans om as een van die topvier-klubs in dié kompetisie vir die Cham­pions League te kwalifiseer nie. Wegkom Die Europa League is die Gunners se enigste oorblywende kans om nog vir volgende seisoen se Champions League te kwalifiseer. Arsenal móét die kompetisie wen om dit te vermag. Arteta het gesê: “Ons moet probeer wegkom van al die gerugte en alles wat rondom die klub gebeur. “Ons moet fokus op wat op die veld gebeur, want die beste manier waarop ons die klub kan help, is deur wedstryde te wen. “Dit is ’n massiewe wedstryd en as ons wen is ons nog nader aan die trofee.”