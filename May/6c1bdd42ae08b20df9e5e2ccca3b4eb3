’N SKOOLMEISIE van Leiden veg vir haar lewe nadat sy is in ’n skietery gewond is. Haar pa en nog twee ander is Dinsdagaand in ’n bendeskietery in Delft doodgeskiet. Cavin Williams (39) is doodgeskiet terwyl hy en sy dogter, Janice Williams (13), van die mobile winkel af gekom het. Hy het by die winkel uitgekom toe die jongens begin skiet het. Die pa het dadelik sy dogter probeer beskerm. Hy is noodlottig gewond en sy dogter het ’n kopwond opgedoen. Sy is tans in ’n ernstige toestand in die hospitaal en veg vir haar lewe. ’n Vrou (33) is ook gewond en in die hospitaal opgeneem. Die voorval het 19:05 op die hoek van Umvoti- en Sabistraat gebeur. Louis Carlo (28) en sy girlfriend, Michelle Valen­tine (22), is ook in die skietvoorval dood. Valentine is die ma van twee minderjarige kinders. Volgens brig. Novela Potelwa, ’n polisiewoordvoerder, het ’n groep gangsters op mense in die straat begin skiet en dié drie is noodlottig gewond. Potelwa het ook bevestig twee ander persone is gewond. Son verneem die voorval is bendeverwant en niemand is nog vir die moorde gearresteer nie. Albert Fritz, die provin­siale minister van gemeenskapsveiligheid, het sy skok oor die aanhoudende skietery in Delft en ander plekke op die Kaapse Vlakte uitgespreek. Volgens Fritz is 22 mense die naweek op die Kaapse Vlakte doodgeskiet. Fritz voeg by: “Twee jong kinders is ook die naweek in Mitchells Plain in verskillende skietvoorvalle doodgeskiet. “Ons weet gangsters gebruik kinders om hul vuil werk te doen en dit moet stopgesit word.” Vergader Hy het ’n beroep op die inwoners gedoen om as ’n gemeenskap saam te staan en die bendegeweld te beveg. In Delft is sewe mense tot dusver sedert die naweek in bendeskietery vermoor. Past. Charles George­ van die Delft-gemeenskapspolisiëringsforum sê hulle gaan met die polisie vergader om die bendegeweld in die area aan te spreek. George sê: “Die gemeenskap is erg getraumatiseer oor die skietery. “Die bendeskietery gaan oor turf en drugs. “Die heel hartseerste is egter die onskuldige mense wat hul lewe verloor.” Volgens past. George is die polisie se teenbende-eenheid in die area ontplooi en die buurtwag help ook die cops om in die aande te patrolleer nadat die skietery in die woonbuurt so drasties toegeneem het. Niemand is nog vir die moorde gearresteer nie.