LOCAL is lekker. Plaaslike toerisme moet ondersteun word om die markte aan die gang te hou. Só het die adjunkminister van toerisme, Fish Mahlalela, Woensdag op Robben­eiland gesê. Mahlalela en sy span doen besoeke landwyd om die aandag op plaaslike toerisme te vestig. Die span is op die boot Krotoa na die eiland geneem waar ’n toergids die minister gewys het waarom Robbeneiland al die jare ’n groot trekpleister vir oorsese en local toeriste is. Weens die corona-virus kom veel minder buitelanders na Suid-Afrika as wat gewoonlik geld in die land inbring. “Plaaslike toerisme moet deel wees van ons herstel. Robbeneiland is ’n Wêrelderfenisgebied en lok baie toeriste. “Baie politieke gevangenes was op die eiland en dit is deel van ons land se geskiedenis. Dis my vierde besoek aan die eiland en dit herinner my altyd aan die stryd vir vryheid in Suid-Afrika.” Mahlalela het gesê dis belangrik dat mense weet wat mense soos Nelson Mandela en ander gevangenes deurgemaak het in hul stryd om vryheid vir die land. Die minister en sy span het ook die oud-president se sel besoek en ’n oud-gevangene, Itumeleng Makwel,a het die geselskap en die media van die geskiedenis vertel. Hy is self van 1983 tot 1990 op Robbeneiland as politieke gevangene aanhou. Suid-Afrikaners kla al jare baie besienswaardighede is net te duur om te gaan sien en dis net buitelanders wat dit kan bekostig. Daarom het die minister gesê dis belangrik om weer te kyk na pryse sodat locals dit ook kan bekostig. “As ons wil fokus op plaaslike toerisme, moet ons ook na die pryse kyk. Ons moet seker maak produkte is bekostigbaar vir Suid-Afrikaners. “Die bedryf moet van so ’n aard wees dat dit volhoubaar kan bly.”