DIE Suid-Afrikaanse veerpyltjieheld Devon Petersen het ’n nuwe fase in sy loopbaan begin – as rubriekskrywer vir die tydskrif Darts World. Petersen – ’n klong van Mitchells Plain wat deesdae in Engeland woon waar hy hom as die wêreld se 25ste beste speler bevind – sê jong spelers is deesdae met alle mag besig om die wêreldverhoog te bestorm. “Die dae is verby toe net ’n sekere paar senior manne die pas aangegee het. “In groot toernooie kan die hardebaarde nie meer op hul gemak wees teen die sogenaamde ‘onbekende’ spelers nie, want hulle weet dit gaan op ’n dogfight uitloop. “Kyk maar na die vordering van youngsters soos Callan Rydz, Ryan Meikle, Keane Barry en Bradley Brooks. “Daarby sit België en Portugal deesdae ook aan die hooftafel met Dimitri van den Bergh en José de Sousa wat onlangs silwerware gewen het.” Petersen sê sedert die pandemie begin het, word die elite van alle kante deur die jong spelers bedreig. “Toe die legendariese Phil Taylor uitgetree het, het almal verwag die standaard van die spel gaan verswak, maar as die een deur toeklap, dan gaan die volgende een oop. “Die PDC se ontwikkelingsstelsel is só goed dat vars talent elke jaar deurkom en die grondslag lê vir spelers om ’n loopbaan uit darts te maak,” skryf Petersen in dié tydskrif.