BHEKI Cele, minister van polisie, het in die parlement verskoning gevra aan alle slagoffers van geslagsgeweld oor vertragings in die verwerking van DNS-monsters by forensiese laboratoriums. Cele sê as regering erken hulle die vertragings is onaanvaarbaar. "As die minister van polisie wil ek van die geleentheid gebruik maak om opreg verskoning aan alle slagoffers te vra vir die pyn en angs wat die vertragings veroorsaak het," het Cele gesê. "Ons is dit aan julle verskuldig om deursigtig te wees oor hoe ons hier gekom het en hoe ons die situasie vorentoe gaan verbeter." Cele het laas maand gesê die probleem word dringend aangespreek. Die polisiebestuur het onlangs aan die parlementêre portefeuljekomitee gesê die die nasionale forensiese wetenskaplike laboratorium het 'n agterstand van meer as 173 000 sake. - SABC News