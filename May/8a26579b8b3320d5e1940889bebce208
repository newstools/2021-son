HEIN Gordon, afrigter van Van der Stel-Evergreens (VDE), voel hy kon nie vir beter voorbereiding vir vanjaar se deelname aan een van Westelike Provinsie-klubrugby se streek­ligas gevra het nie. VDE het Kraaifontein Saterdag in sopnat toestande met 26-17 in ’n friendly geklop. Dié Stellenbosch klub speel in WP-klubrugby se Northern League en was so ’n paar jaar gelede ongelukkig om nie kwalifikasie tot die Superliga B te verkry nie. Gordon en sy bestuur doen alles in hul vermoë om VDE na die top flight te neem. Vergemaklik Hy het gesê: “Ek is baie opgewonde oor die liga wat binnekort afskop, want ons speel vriendskaplike stryde teen spanne wat nie in ons liga is nie. Só kan ek die spelers se skills toets en sien waar elkeen is. “Die feit dat ons voor en agterlangs baie veelsydige spelers by die klub het, is ’n lekker probleem om te hê. Spelers van die omliggende plase, Klapmuts en studente het hul tuiste by VDE gevind en ons is net ’n lekker groep. Ek glo daaraan dat jy jou swaarkry met lekkerkry klaarkry. “Toe ons 10 weke gelede kon begin oefen, was dit maar moeilik om spelers ná meer as ’n jaar weer in rugby mode en fiks te kry, maar ek sien nou in die vriendskaplike wedstryde die dividende.”