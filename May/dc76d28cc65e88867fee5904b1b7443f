NUWE kiesers wat vanjaar hul kruisie in die plaaslike verkiesing wil trek, moet op 17 en 18 Julie registreer. Dié datums is Woensdag deur die Onafhanklike Verkiesingskommissie (OVK) bekendgemaak. Altesaam 23 146 stemlokale gaan op dié naweek regoor die land van 08:00 tot 17:00 oop wees om nuwe kiesers te help registreer en bestaande kiesers te help om hul registrasiebesonderhede na te gaan. Die OVK se aankondiging kom nadat verskeie politieke partye versoek het dat die verkiesing weens Covid-19 tot volgende jaar uitgestel word. Die Inkatha Vryheidsparty is een van die partye wat wil hê die verkiesing moet na 2022 geskuif word. Die EFF wil hê dit moet in 2024 plaasvind. Luidens 'n verklaring van die OVK gaan daar met die aanloop tot registrasienaweek ’n landwye bewusmakingsveldtog wees. Die plaaslike verkiesing vind vanjaar op 27 Oktober plaas. - News24