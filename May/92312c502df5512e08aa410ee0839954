NOORD-KAAP Krieket het gister die aanstelling van Mark Charlton as die hoofafrigter van sy beroepspan vir die volgende twee seisoene (2021-’22 en 2022-’23) aangekondig. Sy assistent is Deon Carolus. Charlton is ’n gesoute afrigter en het ook al met die Titans gewerk. Hy het ’n vlak 4-sertifikaat van Krieket Suid-Afrika (KSA) en het hope ervaring in die hoëprestasie-omgewing. Hy is ook in 2017 as KSA se Provinsiale Afrigter van die Jaar aangewys. Charlton het ’n belangrike rol gespeel in alle platforms van Suid-Afrikaanse krieket. Sy vorige rolle sluit in hoëprestasiebestuurder, KSA se Nasionale Akademie-hulpafrigter en keurder van die nasionale o. 19-vrouespan. Charlton was ook betrokke by klubkrieket in die Pretoria-streek. Opgewonde Hy het oor sy aanstelling gesê: “Ek is baie opgewonde om my nuwe uitdaging as afrigter van Noord-Kaap Krieket in die nuwe KSA-binnelandse struktuur te aanvaar.” Carolus het op sy beurt reeds sy merk in die Noord-Kaap gemaak as ’n speler en afrigter. Hy het drie jaar daar afgerig.