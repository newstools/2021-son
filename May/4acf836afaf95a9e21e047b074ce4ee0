LADISMITH. – Net-net. Só kan die genadekans beskryf word wat twee ouer persone gekry het. ’n Gedeelte van die huis waarin Wilfred Byl en Petronella Jaars woon, het byna op hulle ineengestort. Dit is van die ouerige huise van die Lutherse kerk se gemeentelede wat op Kerkplaas staan. Geskok Oupa Wilfred vertel: “Ons het in die kombuis gesit terwyl dit saggies buite gereën het. Skielik het ek gesien hoe die moddertjies by die muur begin afskuif het. “Toe sê ek sy moet net so wegskuif. Die volgende oomblik toe sak die muur inmekaar en val die muur. Gelukkig buitentoe. “Dis net my enkel wat seergekry het.” Jonathan Jantjies, gemeenskapsleier en wykskomiteelid, vertel: “Ek was baie geskok, maar ook bly dat die 73-jarige oom Wilfred nie erger seergekry het nie. Die antie het niks oorgekom nie. “Ons het maar die ambulans laat kom omdat ’n mens net wil seker maak hulle is oukei.” Jantjies, wat tans besig is met twee gemeenskapsprojekte, het toe aangebied om ’n deel van ’n plekkie wat hy huur, aan hulle af te staan. Die kerk het egter genadiglik tydelik vir hulle ’n plekkie gegee. “My strewe is om weer die huis leefbaar te maak. “Daarom sal enige donasie – sand, stene of sement, of ’n geldelike bydrae help.” ’n Sangaand word ook beplan om geld te help in. Lesers wat wil help, kan Jantjies by 074 810 0997 bel.