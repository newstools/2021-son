JASON Alexander, belowende jong haker van die Universiteit van Wes-Kaapland (UWK), het met sy vertonings in die Varsity Cup (VC) sodanig beïndruk dat hy vandeesweek opgeroep is vir die Toyota Uitnodigingspan se stryd teen die Cheetahs. Alexander (20) het gister aan Son oor sy insluiting gesê: “Ek is baie gelukkig met die rugby wat ek in dié stadium speel. “My Varsity Cup-veldtog het maar stadig begin en ek het ook nie my beste rugby in 2020 se o. 21-kompetisie vir die WP gespeel nie. “Ek het egter in die loop van die VC my peil herwin en duidelik het my goeie vertonings die oog getref. Soveel so dat ek op die oomblik in Bloemfontein sit, besig om voor te berei vir Saterdag se wedstryd.” Dié tweedejaar-BA-student is ’n man wat bekend is vir sy vermoë as baldraer. Hardloop Hy het die spoed en systap wat ’n mens van ’n agterspeler verwag en is nie skaam vir donkiewerk doen nie, nes sy held die voormalige Springbok-haker Schalk Brits. “Ja,” sê hy laggend. Ek hou daarvan om met die bal te hardloop en Schalk is my groot held. Hy en Asafo Aumua van Nieu-Seeland is manne wie se video’s ek bestudeer het. “Ek het nie destyds die WP se o. 16-span gehaal nie juis omdat ek soos ander hakers wou speel en nie volgens my sterk punte nie.” Alexander het reeds ’n kontrak by die WP en wil graag eendag die Stormers verteenwoordig. “Ek het die geleentheid ná skool gehad om by die Bulle aan te sluit, maar ek wil graag my merk by die WP en Stormers maak. “As ek kan gedy in die blou-en-wit, kan ek moontlik ook my droom verwesenlik om vir die Bokke te speel. Met die genade van God is enigiets moontlik.”