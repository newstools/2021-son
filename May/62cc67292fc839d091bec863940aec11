 DIE feit dat die rugbyspan van CPUT die afgelope week sy sterkste span kon laat rus en herstel, kan hulle dalk die deurslag gee wanneer hulle Sondag teen die Walter Sisulu-Universiteit (WSU) in die Varsity Shield-eindstryd speel. Die loting was die Tekkies, soos CPUT bekendstaan, in ’n mate goedgesind aangesien hulle Vrydag ’n loslootjie geniet het, terwyl WSU nie daai luukse gehad het nie. Instede moes die manne van Mthatha in die Oos Kaap vandeesweek twee wedstryde speel. Dit het beserings tot gevolg gehad en herstelprotokolle bemoeilik. “Dit gee hulle beslis die oorhand,” sê Akhona Mgijima, die afrigter van WSU, Saterdag aan Son. “Ons speel Sondag in ons derde wedstryd in ses dae, terwyl CPUT hul sterkste span kon laat rus voor die eindstryd. Ons is egter oorgehaal vir die eindstryd ten spyte daarvan dat ons sukkel met lastige beserings en niggles.” WSU, oftewel die All Blacks, het Dinsdag CPUT se tweede span met 39-5 kafgedraf en Vrydag met 8-64 teen Tshwane-Universiteit vir Tegnologie verloor. Hulle het egter ook toe al vir die eindstryd gekwalifiseer en het grotendeels hul eerstekeuse-spelers gerus. Die Tekkies kon reeds hul groot kanonne Dinsdag teen WSU laat rus aangesien hulle toe al geweet het dat hulle in die eindstryd sou speel. Die Tekkies is die huidige houers van die Varsity Shield en word dus as die gunstelinge beskou om die Skild te herwin. Hulle moet egter daarteen waak om die All Blacks te onderskat aangesien WSU reeds in die toernooi getoon het dat hulle goeie rugby kan speel. Die Varsity Shield-eindstryd begin Sondagaand om 19:00 en word regstreeks op DStv-kanaal 211 (SS Rugby) uitgesaai. 