ATLANTIS. – Die gebied van Saxonsea is nog geskok oor ’n man wat na bewering deur drie jongens vermoor is. Son verneem hulle het die man (46) laas week soos ’n trop wildehonde op die hoek van Ghikastraat en Hooplaan gepak. Bronne sê die slagoffer is geteiken toe hy ’n fight probeer stop het. Drie jong mans het hom toe genadeloos aangeval. Op ’n selfoonvideo wat Son onder oë gehad het, kan ’n mens sien hoe die jong mans hom herhaaldelik met messe in sy kop steek en hom grond toe stamp. Inwoners het paniekerig gegil op die video, maar niemand het nader gekom om die slagoffer te help nie. Manfred van Rooyen, sekretaris van die plaaslike NPO Voice of Atlantis, sê hy is geskok: “Nog meer skokkend is dat geen van die omstanders enige hulp wou verleen nie. “Dis te verstane dat niemand direk betrokke wou raak nie omdat die drie aanvallers met messe gewapen was. Maar dis teleurstellend dat mense eerder selfoonvideo’s en -foto’s van die aanval en slagoffer gemaak en dit in die sosiale media versprei het. “Ek doen ’n beroep op alle Atlantis-inwoners om hierdie onsensitiewe en onwettige praktyk onmiddellik te stop in die belang van die bedroefde families en die privaatheid van die slagoffer.” Van Rooyen dra sy medelye met en simpatie aan die slagoffer se familie oor. ’n Polisiewoordvoerder, kapt. FC van Wyk, bevestig: “Dis vasgestel dat dit bendeverwant is.” Die verdagtes het Donderdag in die Atlantis-landdroshof verskyn. Son kan nie die brutale foto’s publiseer nie.