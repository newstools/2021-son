MOSSELBAAI. – Inwoners van Danabaai sê hulle moet nou drinkwater kook oor dit vuil uit hul krane kom. Dit is nie die eerste keer dat die inwoners met vuil water in hul buurt te doen kry nie. ’n Inwoner, Collie Blomberg, sê sy is nou bang om die water te drink – selfs al kook sy dit vooraf. Blomberg vertel: “Ek is ’n pensioenaris en kan nie bekostig om vir my gebottelde water te koop nie. “Jy kan nie eens jou klere met hierdie vuil water was nie. “Dit baat nie eens jy kook die water nie, want dit bly vuil.” Nog ’n inwoner, Marlin Damper, sê sy het geen ander keuse as om gebottelde water vir haar en haar gesin te koop nie. Sy sê: “Die meeste mense hier word nou geforseer om gebottelde water te koop. “Nie almal kan dit bekostig nie, maar daar is nie ’n ander keuse nie. “Soos wat die water nou lyk, hou dit ’n gesondheidsgevaar vir ons almal in, veral vir kinders,” voeg sy by. Die woordvoerder van die Mosselbaai-munisipaliteit, Nicky le Roux, sê hulle is bewus van die probleem. Volgens Le Roux is die waterkopseer te wyte aan ’n probleem by die Bartelsfontein-reservoir. “Die situasie behoort gou na normaal terug te keer en ons vra om verskoning­ vir die ongerief,” sê Le Roux.