DIE vroue-sokkerspanne van FC Tafelzucht en Hout Bay United is tans goed op dreef in Safa Cape Town se streek-kompetisie. En Saterdag gaan die vonke behoorlik spat wanneer hulle mekaar op die Rocklands-sportterrein die stryd aansê. Coach Rashied Saterien se Tafelzucht-span het Invincible Cravenby Saterdag op die Cravenby-sportterrein met 3-2 geklop. Saterien was baie opgewonde ná sy span se puik sege. Hy het gesê: “Die spelers het in dié stryd gewys wat hulle kan doen. My span is egter nog nie heeltemal op peil nie en gaan vorentoe net beter word. “Ons het tot dusver vier van ons vyf wedstryde gewen en daarmee is ek baie tevrede.” In die eerste helfte het die spanne goed teen mekaar opgeweeg. In die rustyd was die telling met 2-2 gelykop. Jodie-Lee Matthews het die beslissende doel vir die besoekers van Mitchells Plain laat in die wedstryd aange­teken. Vroeër het Rolanda Emery en Mishka Arendse vir Tafelzucht die kol getref, terwyl Cleo Cyster en Carmelita Mandean vir Invincible Cravenby gedoel het. Wynand van der Horst, afrigter van Cravenby, het gesê: “Hoewel ons die wedstryd verloor het, kan ons steeds baie positives daaruit neem.” Intussen is daar geen keer aan Hout Bay United se vroue nie. Dié span het Clyde Pinelands op sy tuisveld in Ringwoodrylaan, Pinelands, oortuigend met 3-1 geklop. Houtbaai het tot dusver in vyf wedstryde nog nie ’n enkele punt in groep A afgestaan nie. Jennifer Martin, Sinovuyo Fodo en Jasmine Cornelius was die wenspan se doel­skieters