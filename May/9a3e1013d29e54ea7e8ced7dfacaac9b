ALAN Winde, premier van die Wes-Kaap, het besluit dis tyd vir jong bloed in sy kabinet. Winde het Daylin Mitchell Maandag as die provinsie se LUR van vervoer en openbare werke aangestel. Die pos het vakant geword nadat Bonginkosi Madikizela onlangs bedank het. Mitchell, 'n boorling van Beaufort-Wes, is op 35 jaar nou die jongste lid van Winde se kabinet. Winde sê dit was belangrik vir hom om 'n jong verteenwoordiger aan te stel omdat jong stemme gehoor moet word wanneer belangrike uitvoerende besluite geneem word. Mitchell dien ook tans as adjunkhoofsweep van die meerderheidsparty in die provinsiale wetgewer en is ook voorsitter van die staande komitee oor vervoer en openbare werke én die gedragskomitee vir parlementslede. Winde beskryf Mitchell as 'n hardwerkende verteenwoordiger wat vasbeslote is om die Wes-Kaap 'n beter plek vir almal te maak. "Ek is seker hy sal voortgaan om die mense van die provinsie met onderskeiding in dié belangrike pos te dien. As die voorsitter van die staande komitee oor vervoer en openbare werke is hy reeds vertroud met die uitdagings en geleenthede in dié portefeulje en ek verwag dat hy vinnig aan die werk sal spring." Winde meen Mitchell se nuwe portefeulje is baie belangrik vir hul planne om werk te skep, veilige gemeenskappe te lewer en die waardigheid van elke persoon te verwesenlik. Mitchell sê dis vir hom 'n eer om die mense van die Wes-Kaap as deel van Winde se kabinet te dien. "Ek sien uit daarna om hard te werk om 'n veilige, betroubare en funksionerende geïntegreerde passasiervervoerstel in ons provinsie te verseker. "Dis my doelwit om te verseker dat die departement van vervoer en openbare werke 'n belangrike rol speel om strategiese doelwitte van die provinsiale administrasie te lewer, naamlik om 'n veiligheid provinsie te skep waar inwoners werke kan hê en met waardigheid kan lewe." 