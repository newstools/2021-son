SUID-AFRIKANERS gaan nie voordeel trek uit ’n Xhosa-geïnspireerde sneaker deur die sanger Pharrell Williams nie. Die “Happy”-sanger werk saam met Adidas Original om vandag die skoene bekend te stel wat die woord “Uluntu” (“Menslikheid”) op het. Ondanks die Uluntu-fokus, met ’n unieke Suid-Afrikaanse tema, word die skoen slegs deur Adidas se aanlyn winkel, mobiele app en by uitgesoekte handelaars wêreldwyd verkoop. Business Insider berig dat die nuwe skoene in Amerika sowat R3 000 sal kos. Die sanger en liedjieskrywer het in 2014 die eerste keer met Adidas hande gevat en twee jaar later is die NMD-reeks as deel van sy “Human Race”-versameling bekendgestel. Sedertdien het die versameling gegroei sodat dit nou al ’n sweetpak, hoodies en T-shirts insluit. Dis ook nie die eerste keer dat die NMD-reeks inspirasie uit die Afrikakontinent kry nie. In 2018 was daar die “Solar Hu”-reeks, wat geïnspireer is deur die nasionale vlae van lande van Oos-Afrika. Anders as die Uluntu-reeks is ’n beperkte aantal van die Solar Hu-reeks in Suid-Afrika verkoop.