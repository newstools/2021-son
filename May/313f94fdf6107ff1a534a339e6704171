DIEGO Simeone, manager van Atlético Madrid, sê hy is dankbaar dat die bal by Luis Suárez se voete beland het in die oorwinning met 2-1 oor Osasuna. Atlético moes eers ’n agterstand uitwis voordat hy die stryd met 2-1 kon wen. Die 34-jarige sterspeler van Uruguay het Sondag in die Wanda Metropolitano Stadium in die 88ste minuut toegeslaan om Atlético op koers te hou vir die La Liga-titel. Suárez, Atlético se top-striker dié seisoen met 20 ligadoele, kon egter nie in sy vorige vyf wedstryde die nette laat raas nie. Maar nes talle great spelers in die verlede al op kritieke oomblikke na vore getree het, het Suárez gewys hy weet waar die doelhok sit. Atlético was met sy rug teen die muur toe Ante Budimir die besoekers laat in die wedstryd laat voorloop het. Renan Lodi het die gelykmaker gekry. Suárez het soos ’n regte poacher met twee minute se speeltyd oor, die wendoel behaal. “Suárez het so baie ondervinding. Daar is niemand beter om vir jou die beslissende doel in ’n wedstryd aan te teken wanneer sake nie volgens plan verloop nie. “Ek is dankbaar hy was teenwoordig om die wendoel te kry,” het Simeone gesê. Intussen het Real Madrid, wat in die tweede plek op die punteleer is, die druk op sy buurspan behou deur Athletic Club met 1-0 te klop. Met een wedstryd oor is Real twee punte agter sy rival. Celta Vigo het Barcelona se titeldrome begrawe deur die Catalans met 2-1 te klop. – AP