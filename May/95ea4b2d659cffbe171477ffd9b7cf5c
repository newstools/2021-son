BONNIEVALE. – ’n Gemeenskapsaktivis hier veg dat ’n pad ná hewige stormweer herstel moet word. ’n Gedeelte van die Gelukshoop-pad buite die dorp het weggespoel toe daar onlangs swaar reënbuie uitgesak het. Nou moet mense van die landelike gebiede in die om­gewing kilometers ver ry of selfs stap om by hul skool, werkplek, die dorp of kerk uit te kom. Die aktivis Lionel Adendorf het gister aan Son gesê hy het selfs al ’n brief na die Wes-Kaapse premier, Alan Winde, gestuur waarin hy baie mooi vra dat die pad onmiddellik herstel word. Volgens Adendorf het niemand nog ’n effort gemaak om die pad weer vir verkeer toeganklik te maak nie. Erkenning Adendorf sê dit bekommer hom vreeslik dat mense nou kilometers ver ’n ompad moet neem om daagliks by hul onderskeie bestemmings uit te kom. Winde se kantoor het ontvangs van die brief erken. Adendorf vra ook in sy brief dat tydelike hulp aan leerders verleen moet word wat nou buite die 5 km-radius val wat hulle andersins sou uitsluit uit die leerdervervoerskema. “Aangesien die skole dikwels binne die radius van 5 km is wat die leerders van die leerdervervoerprogram uitsluit, gebruik sommige leerders privaat vervoer. “Dit het weens die langer roete ook hul tariewe verhoog en ek is bekommerd dat dit ’n negatiewe uitwerking op die leerder se bywoning en klasdeelname kan hê,” waarsku Adendorf. Luidens die brief uit Winde se kantoor gaan die versoek na die relevante departemente en beamptes verwys word.