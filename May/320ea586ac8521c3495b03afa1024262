DIE Proteas se toer in die Wes-Indiese Eilande volgende maand het uiteindelik gestalte gekry met Krieket Suid-Afrika wat oor die naweek die toerprogram bekendgemaak het. Die toer van 10 Junie tot 3 Julie is verlede jaar weens die impak van Covid-19 uitgestel. Dit sal twee vyfdagtoetse en vyf T20I’s insluit. Die wedstryde sal almal op die Daren Sammy-krieketveld in St. Lucia en die Na­sionale Krieketstadion in Grenada plaasvind. In hul laaste ontmoeting in die Karibiese Eilande (2010) het Suid-Afrika onder leiding van Graeme Smith die reeks van drie toetse met 2-0 gewen en ’n witbal-whitewash opgelewer met die T20- en ODI-reeks wat met onderskeidelik 2-0 en 5-0 gewen is. Smith, deesdae Suid-Afrika se direkteur van krieket, is verheug dat die span na die Karibiese Eilande terugkeer. “Ons is baie bly dat die toer in die Wes-Indiese Eilande amptelik bevestig is,” sê Smith. “Covid-19 het die ICC Future Tours-program verwoes en ons is dankbaar aan Cricket West Indies en die regerings van St. Lucia en Grenada dat hulle verseker het dat die toer volgens plan voortgaan. “Veral die gasheerlande het op baie kort kennisgewing na die paartie gekom. Krieket Suid-Afrika wil sy opregte dank betuig vir hul entoesiasme en bereidwilligheid om ons te ontvang.” Vermaak Toere in die Wes-Indiese Eilande is altyd iets waarna spelers uitsien, nie net vanweë die skoonheid van die eilande nie, maar vanweë die gehalte en mededingendheid van die krieket. “Ons sien uit na goeie krieket en vermaak op ons skerms vir aanhangers oor die wêreld heen, aangesien die twee lande wat goed teen mekaar opweeg, bymekaarkom vir beide die toetse en T20-krieket.”