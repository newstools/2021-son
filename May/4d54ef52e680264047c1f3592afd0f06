HOEWEL die vrouerugby-span van die Boland teen die Sharks vasgeval het, glo die span se kaptein, Onaka Jita (stut), haar span kan Saterdag die Blou Bulle ore aansit. Jita sê haar span het Saterdag in die Boland-stadion in Wellington gewys dat hy met die voorste in SA vrouerugby kan saamgesels en vir niemand hoef terug te staan nie. Dit is die Bolanders se debuut­seisoen in die Premierliga van die nasionale kompetisie. Jita is oortuig daarvan dat haar span sal kan opstaan en sy stempel in die kompetisie kan afdruk. Die Bolanders het die Sharks-stryd in gietende reën met 5-8 verloor. Dit was die Bolanders se tweede verloorstryd nadat hulle ook in hul eerste kragmeting met die Westelike Provinsie vasgeval het. Jita het aan Son gesê: “Dit was bitter naby. Ons het sterk uit die game getree en ek is vol vertroue dat ons veel beter sal vaar teen die Bulle. “Ons het baie veggees getoon en goed aangepas by die nat toestande.”