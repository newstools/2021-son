HEIDELBERG was behoorlik in rep en roer omdat ’n jong man en sy 16 maande oue babaseun sedert Maandagoggend vermis was. Die pa, Elseno October (30), het glo Maandagoggend gedreig om homself op te hang nadat hy en die ma van klein Sharne Miggels gestry het. October het volgens haar Sondagaand ook ’n selfmoordpoging aangewend. Volgens die hartseer en bekommerde ma, Romesia Miggels (17), wil hy nie aanvaar dat sy wil aanbeweeg met haar lewe nie. Die soektog na die twee is Maandag net ná 11:00 van stapel gestuur nadat Miggels die polisie ingelig het. Die soektog, onder leiding van die plaaslike polisie, is sedert die middag met lede van so ver as George versterk. Die honde-eenheid is ook Maandag en Dinsdag ingekry om die twee te help opspoor. Die soektog het ook die polisie na die begraafplaas gelei nadat sy selfoonsein daar opgetel is. Die polisie het selfs in Dinsdag se soektog ’n helikopter ingespan wat die oewers van die Duivenhoksrivier bespied het. Volgens kapt. Malcolm Pojie, ’n polisiewoordvoerder, het hulle ook twee mans, onderskeidelik­ 18 en 24 jaar oud, vir ondervraging ingeneem. Pojie sê dat hulle glo deur ’n inwoner van Dollar Square gesien is waar hulle ’n paar keer uit die rivier gekom het. Pojie het ook bevestig dat hulle in dié stadium nie van enige iets aangekla is nie. Son verneem intussen dat die baba Woensdag in die vroeë-oggendure ongedeurd gevind is. 'n Man, wie familie is van die kind, is na bewering inhegtenis geneem en sal binnekort in die hof verskyn. Hello @Sonkoerant - Suid-Kaapse polisiewoordvoerder, Kapt. Malcolm Pojie, het vanoggend bevestig dat die baba in die vroeë oggendure ongedeurd gevind is. ‘n Man wat glo die kind se pa is, is inhegtenis geneem en sal binnekort in die hof verskyn.