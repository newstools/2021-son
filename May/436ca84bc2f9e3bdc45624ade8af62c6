JOB scams vir posisies by die Groote Schuur en Tygerberg Hospitaal word nou ’n trend in die sosiale media. Vals werksgeleenthede word geadverteer en aansoekers word gevra om eers ’n bedrag in te betaal om die werk te kry. Talle mense het albei hospitale gebel nadat die fake jobs op Facebook geadverteer is. ’n Vrou en haar seun van Ravensmead het op ’n advertensie op Facebook geantwoord. Volgens hulle het ene mnr. Maleka gesê hulle moet na Tygerberg-hospitaal gaan en R850 in ’n bankrekening inbetaal. Dit sou glo vir ’n mediese ondersoek wees. Gereis Die twee het toe hospitaal toe gegaan, net om te hoor daar is nie so ’n dokter nie. Nog ’n vrou het spesiaal van Robertson gereis en ook uitgevind sy is liederlik gescam. Mercy Lazarus, adjunk­direkteur van menslike hulpbronne by Groote Schuur, sê hulle het gehoor van die scams. “Ons wil mense herinner dat werk óf in die koerant óf op die webblad van die Wes-Kaapse regering geadverteer word,” sê Lazarus. “Ons vra ook nie enige geld nie – of dit mediese of vervoerkoste is. “As jy vir ’n interview gevra word, sal die tyd, plek, kontakpersoon en die landlyntelefoonnommer aan jou verskaf word.”