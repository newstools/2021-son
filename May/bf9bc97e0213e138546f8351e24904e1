’N VROU van Hanover Park blameer die cops van Philippi vir haar man se dood. Lesley Petersen (55) het Donderdag by sy huis afgesterf – skaars ’n uur nadat hy uit die Philippi-polisiestasie se aanhoudingselle vrygelaat is. Petersen is twee weke terug vir ’n uitstaande lasbrief gearresteer. Gearresteer Volgens sy omgekrapte vrou, Dalphine Petersen (56), het haar man in die tronkselle siek geraak kort nadat hy gearresteer is. Dalphine sê: “Hy is die Vrydagmiddag by die huis gearresteer en het in die vroeë oggendure van Saterdag in die selle siek geraak. Die polisie het hom na die Lentegeur-hospitaal geneem sonder om sy familie te verwittig dat hy in die hospitaal is. “Ek het aangeneem my man het voorgekom en is na Pollsmoor geneem. “ ’n Week het verbygegaan en ’n cop het kom sê my man is in die Groote Schuur-hospitaal en ons moet hom gaan haal. Dít nadat hy klaar ’n week in Lentegeur-hospitaal was. Sy maagsweer het gebars en hy moes geopereer word. “Hy was nog siek gewees en verlede Woensdag het die dokter hom ontslaan. Hulle het gesê hy kan nie terug tronkselle toe gaan nie. “Die polisie het gesê hy moet terug na die tronkselle gaan en dan gaan hulle probeer om die saak teen hom terug te trek. Die Woensdag laatmiddag het my skoonma by die polisiestasie gaan navraag doen oor hom. Sy kon hom nie sien nie en is mee­gedeel hulle weet nie waar die sleutel van die tronkselle is nie. “Die volgende middag het die ondersoekbeampte na my gekom en gesê alles is afgehandel en ons kan my man kom haal. “My skoonma het hom gaan haal. Hy het op die koue sementvloer op ’n mat gelê. Sy broek was halfpad afgetrek en was vol bloed. Hy was baie swak en halfdood. “Hy was skaars by die huis toe het hy in ’n koma gegaan. “Net 20 minute later het hy afgesterf.” Volgens Dalphine het haar man Woensdag, nadat hy uit die hospitaal ontslaan is, weer die aand in die tronkselle siek geraak en begin bloei. Sy beweer die cops het dit net so gelos en nie ’n ambulans gebel nie. ’n Ontstelde Dalphine sê: “My man is soos ’n dier behandel en mediese hulp geweier. Hy was ’n week in die hospitaal en hulle het ons niks laat weet nie. Hulle is veronderstel om elke uur na die aangehoudenes in die selle te gaan kyk.” Dalphine beoog om regshulp in te win en wil ’n saak by die onafhanklike polisieondersoekdirektoraat aanhangig maak.