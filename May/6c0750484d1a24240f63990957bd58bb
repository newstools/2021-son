DIT is glad nie onmoontlik vir die Italiaanse sokkerklub AS Roma om vandag in die tweede been van sy Europa League-halfeindstryd teen Manchester United vir ’n wonderwerk te sorg nie. Die Wolwe van Italiaanse sokker sal egter ’n agterstand van 2-6 moet uitwis nadat United verlede week in die eerste been op Old Trafford die vloer met Paulo Fonseca (coach) se span gevee het. Vervang Dit is ook dalk geen verrassing dat Fonseca se uittog as coach Dinsdag bevestig is nie. Hy word volgende seisoen met José Mourinho vervang. Hoewel daar nog Serie A-ligawedstryde aan die gang is, kan vanaand se kragmeting Fonseca se laaste belangrike een in beheer van Roma wees. Hy het in sy nuuskonferensie voor vanaand se wedstryd gesê dit het tyd geword vir hom om aan te beweeg as Roma-afrigter. Hy glo ook sy span het die vermoë om vandag die besoekende Red Devils te skok en steeds die Europa League-eindstryd te haal. “Vir my is professionalisme ’n heilige waarde. Ek is nog net so gemotiveerd as toe ek die eerste keer hier begin werk het. Ek wil my beste vir Roma gee tot en met my laaste dag,” het Fonseca gesê. “Mourinho is ’n goeie coach­, ons almal weet dit. Ek dink hy gaan ’n great job doen.” Oor die uitdaging van vandag se tweede been het hy gesê: “Dit is nie maklik om Manchester United met 4-0 te klop nie, maar ek het al baie dinge gesien gebeur in sokker. Ek glo in die ondenkbare.” United kan beslis nie op sy louere rus nie, met dié span se manager, Ole Gunnar Solskjaer, wat gewaarsku het dat sy spelers nie fokus moet verloor nie. Dít veral ná Sondag se gebeure toe ondersteuners Old Trafford binnegevaar het. United se wedstryd teen Liverpool moes toe uitgestel word. Hartseer Solskjaer hoop dat die ondersteuners se optrede nie met sy spelers se koppe sal smokkel nie. “Dit verg nie ’n wetenskaplike om te sien dat ons ’n uitdaging voor ons het nie,” het hy gesê. “Ek sal baie hartseer wees as al die harde werk om tot in ’n eindstryd te kom ongedaan gemaak word.”