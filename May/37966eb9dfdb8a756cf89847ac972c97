DIE Liverpool-verdediger Virgil van Dijk gaan nie vir Nederland beskikbaar wees in vanjaar se Europese Kampioenskapstoernooi nie. Die 29-jarige Van Dijk het in Oktober die kruisligament in sy regterknie beseer en is steeds besig met sy rehabilitasieprogram. “Fisiek voel ek dit is die regte besluit om nie na die Euros te gaan nie. Ek wil in die afseisoen my rehab voltooi,” het die kaptein van Nederland gesê. “Dit was ’n baie moeilike besluit, maar ek het reeds daarmee vrede gemaak.” Die Euros vind tussen 11 Junie en 11 Julie plaas nadat dit vir ’n jaar uitgestel was weens die Corona-virus. Volgens Van Dijk het alles tot dusver vlot verloop met sy rehabilitasieproses. “Ek wil nie kanse waag nie en het daarom besluit om liewer myself aan die groep vir die toernooi te onttrek. “As ’n mens na die groter prentjie moet kyk, dink ek beslis dit was die regte besluit.” Sonder dié ervare verdediger het Liverpool hierdie seisoen erg gesukkel in die Engelse Premierliga. – AP