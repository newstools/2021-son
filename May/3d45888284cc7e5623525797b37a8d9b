DIE polisie in Oos-Londen is op soek na drie gewapende rowers wat na bewering twee veiligheidswagte by die Southernwood Spar doodgeskiet het. 'n Klant is ook in die voorval beseer. Kapt. Khaya Tonjeni, 'n polisiewoordvoerder, sê die wagte van onderskeidelik 48- en 49 jaar oud, is tydens ’n skietgeveg met die gewapende rowers in Malcomess Park dood. “Drie mans het na bewering om 08:15 die kompleks binnegekom terwyl veiligheidswagte besig was om geld by ’n winkel in Southernwood-kompleks op te tel.” Tonjeni sê een wag het by die ingang gestaan terwyl die tweede wag die geld in die kluis in die winkel gaan haal het. “Terwyl die wag, wat die geld uit die kluis gaan haal het, na die uitgang van die winkel geloop het, is hy in die bolyf geskiet. Die tweede wag is ook in die bolyf geskiet. Albei wagte is op die toneel dood.” Tonjeni sê ’n 58-jarige vrou is in ’n stabiele toestand na die Frere-hospitaal gehaas. Die verdagtes het met ’n onbekende bedrag geld en twee vuurwapens, wat aan die wagte behoort, gevlug.- DispatchLive