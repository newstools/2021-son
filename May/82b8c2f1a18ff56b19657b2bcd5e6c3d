GARETH Southgate glo daar ís plek in Engeland se nasionale sokkerspan vir Liverpool se Trent Alexander-Arnold, maar nie in sy klubposisie as right-back nie. Alexander-Arnold het Southgate, die manager van die Engelse span, se voorlopige groep van 33 spelers gehaal vir deelname aan dié jaar se Europese Kampioenskapstoernooi. Volgens Southgate kyk hulle na dit wat Alexander-Arnold as spelskepper na die Three Lions kan bring. Die Liverpool-speler is baie akkuraat met sy crosses en beskik oor die vermoë om spanmaats uit te soek vir perfekte aangeë. Die 22-jarige Alexander-Arnold is in Maart oor die hoof gesien toe Southgate sy groep gekies het vir kwalifiseringswedstryde vir die Wêreldbekertoernooi in Katar. Dit is ook nog nie ’n uitgemaakte saak dat die ster van Liverpool die uitsoekgroep vir die Euro-toernooi gaan haal nie. Sewe spelers sal van die huidige 33 gesny word. Die Euro-toernooi vind vanjaar plaas nadat dit ver­lede jaar weens Covid-19 uitgestel is. Alexander-Arnold het as junior sy stempel as spelskepper in die middel van die veld afgedruk, maar in Liverpool se senior span word hy as verdediger ingespan. Southgate het in Aaron Wan-Bissaka (Manchester United) en Reece James (Chelsea) twee staatmakers wat die regterkant van die verdediging kan beman. Southgate het oor Alexander-Arnold gesê: “Daar is geen twyfel dat hy die job as spelskepper kan doen nie. Hy het egter lank laas daar gespeel.”