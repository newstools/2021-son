AL VOEL een amptelike vennoot van vanjaar se Olimpiese Spele in Tokio, Japan, dié skouspel moet eerder afgelas word, is dit nie gister deur enige lede van die Tokio 2020-raad oorweeg nie. Die Japannese dagblad Asahi Shimbun, het gister in ’n artikel verder druk op die organiseerders geplaas om die Spele af te gelas. Hierdie koerant is ’n amptelike vennoot van die Tokio 2020-skouspel. Luidens die koerant moet die Spele gekanselleer word. Hy voel die Japannese publiek se veiligheid word in gevaar gestel en dit kan tot verdere druk op dié land se mediese stelsel lei as nóg ’n vlaag Covid-19-infeksies uitbreek. Toshiro Muto, uitvoerende hoof van Tokio 2020, het egter op die artikel gereageer deur te sê dis natuurlik vir nuusagentskappe om verskillende oogpunte oor die aanbieding van die Spele te hê. Hy het egter verder aangevoer geen raadslid het tot dusver die moontlikheid van die uitstel van die Spele bespreek nie.