NÓÚ gaan die hare begin waai soos Tyson Fury en Anthony Joshua onder mekaar se vel gaan probeer inkruip. Noudat 7 Augustus of moontlik 14 Augustus uiteindelik bekend is as die dag waarop die wêreld se swaargewigbokstitels in Saoedi-Arabië verenig gaan word, is die tafel nou uiteindelik gedek vir ’n woorde­oorlog soos min. Die laaste paar maande het Joshua se promotor, Eddie Hearn, die wêreld al begin irriteer met sy volgehoue storie dat die geveg “volgende week” aangekondig sal word. Nou kan fans agteroor sit, Hearn uit hul stelsel begin kry en begin fokus op alles wat die boksers mekaar gaan toesnou. Onmiddellik ná Hearn se aankondiging het Jos­hua getwiet: “Komaan, laat ons minder praat en meer aksie bring. Kom ons doen dit.” Joshua het ook gesê: “Ek is moeg gewag. My fans is moeg, en jou (Fury se) fans is moeg gewag.” Fury was egter op die oorlogspad en het gesê hy sal Joshua “soos ’n warm mes deur botter afslag”. “Hy maak net staat op kragoefeninge in die gym. “Dit help hom niks as hy geen spoed in sy houe het nie,” sê hy. Intussen het Frank Warren, Fury se medepromotor, weer twyfel gesaai toe hy aan talk­SPORT gesê het die boksers “het nog niks geteken nie”, maar dat hy oortuig is alle struikelblokke sal uit die weg geruim word.