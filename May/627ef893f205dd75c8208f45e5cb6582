DIE Sharks sal môre hul wenmomentum wil voortsit wanneer hulle die Lions in die tweede Rainbow Cup-kragmeting op Kings Park in Durban aandurf. Sean Everitt (afrigter) se span het goed gedoen om die Stormers verlede week in die Cape Town Stadium net-net met 33-30 ore aan te sit. Daarteenoor sal die Lions weer op die wenpad wil kom nadat hulle verlede week in Pretoria met 9-22 teen die Bulls vasgeval het. Die Sharks-breier het besluit om ’n onveranderde span aan te kondig. Volgens Sikhumbuzo No­tshe, die agtsteman van die Sharks, is die Durbaniete ’n prestasie-gedrewe span. Voorspel Hy sê: “Ons is nie resultaat-gedrewe nie, want ons weet as ons goed vertoon, sal die resultate volg.” Dié beweeglike agtsteman voorspel albei spanne gaan die tempo van die spel probeer verhoog en sal met ’n vinnige tempo speel. Hy glo besluitneming gaan ook baie belangrik wees.