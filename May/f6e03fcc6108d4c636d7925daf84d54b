DIE struggle-ikoon Nicklo Pedro sal met ’n amptelike begrafnisdiens op provinsiale vlak vereer word. Pedro (53) word na verwagting Saterdag in sy tuisdorp, Mosselbaai, begrawe. Die voormalige uMkhonto weSizwe-soldaat Pedro is in 1987 op die Oos-Kaapse grens met Lesotho gearresteer. Daarna is hy na die Kaap geneem, waar die apartheidspolisiemanne hom gemartel het. Hy is in 1988 saam met struggle icons soos Ashley Forbes in die Kaapse hooggeregshof vervolg en is later tot 14 jaar gevonnis, met ’n verdere 10 jaar wat vir 5 jaar opgeskort is. Pedro is egter reeds in 1991 vrygelaat. Hy was in ’n stadium ’n ANC-raadslid in die Mosselbaai-raad. Verwelkom Pedro het ’n gedeelte van sy vonnis op Robbeneiland uitgedien. ’n Familie-woordvoerder, Henriette Abrahams, sê die Pedro-familie en die breër Mosselbaai-gemeenskap verwelkom die “groot eer” wat pres. Cyril Ramaphosa en die Wes-Kaapse premier, Alan Winde, aan Pedro gegee het deur ’n amptelike provinsiale begrafnis (kategorie 2) aan hom toe te ken. Abrahams sê Pedro het die land en die Mosselbaaise gemeenskap sedert sy tienerjare gedien tot op 8 Mei, toe hy sy battle teen kanker verloor het. “Die familie wil graag die publiek in kennis stel dat as gevolg van Covid-19-regulasies net genooide gaste toegelaat sal word om Nicklo se begrafnisdiens Saterdagoggend by te woon,” sê sy. Pedro word na verwagting van 11:00 uit die Anglikaanse Kerk in Mosselstraat, Mosselbaai, begrawe. Bywoon “Dis die familie se wense dat vir almal se gesondheid en veiligheid ons die Covid-19-reëls en -regulasies nakom,” het Abrahams bygevoeg. Sy moedig diegene wat die begrafnisdiens nie fisiek kan bywoon nie, om dit digitaal via die volgende link aanlyn te volg: https://fb.me/e/1rKCc9jgQ.