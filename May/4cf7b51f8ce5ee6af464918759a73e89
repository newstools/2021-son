MARAWAAN Bantam, coach van Jamestown United, het die spreekwoordelike monkey off his back gekry. Dit volg nadat Jamestown United die span van Bluegum United Saterdag op sy Hazel Road-tuisveld in Rylands met 3-2 gefnuik het. Tashwin Nicholson, Jabez Davies en Damian Paulse (penalty) het verseker dat Jamestown sy eerste sege in vyf wedstryde behaal. Jamestown het die lewe vir homself bemoeilik nadat hy net ná rustyd reeds met 3-0 voorgeloop het. Tog het die tuisspan genoeg in sy tenk gehad om as oorwinnaar van die veld te stap. En niemand is meer verlig oor die drie punte as Bantam, of “Beans­” soos hy in die sokkerkringe genoem word nie. “Eerlikwaar dis ’n verligting om ons eerste wen te kry,” erken Bantam. “Ek moet my spelers krediet gee, want dit was ’n pragvertoning en hulle verdien die punte. “Jy moet ook in ag neem dat ons ’n totale nuwe span is met baie youngsters,” verduidelik Bantam verder. “Ons het baie nuwe jong aanwinste. “Ons is ook tans in ’n building phase en die spelers leer nog die tricks van die trade in die liga,” het die voormalige Santos en Wits-maestro bygevoeg. Wat Bluegum betref, sal die span van Bonteheuwel troos put uit die feit dat hy Jamestown in die tweede helfte ’n goeie run vir sy money gegee het. Goeie spel deur Chrisando Rass, Matthew Pelton, Zubair Beukes en Mujahid Bartie, wat almal die oog in die tweede helfte gevang het – het tot twee doele vir die besoekers gelei. Die doele deur Matthew Pelton (penalty) en Zubair Beukes het Jamestown ’n paar benoude oomblikke besorg. Vertroue Bantam reken hy verwag dat sy die jongelinge nou sal kan voortbou op die puik vertoning wanneer hulle Cape Umoya United volgende pak. “Ek is seker ons sal meer vertroue hê teen Umoya,” het Bantam voorspel. “Dis belangrik dat ons positief en gefokus bly. Jamestown, wat in groep B is, het vyf punte ná vyf wedstryde. Dit sluit in twee gelykop uitslae sowel as twee nederlae teen Hanover Park (1-0) en Vasco da Gama (2-1) onderskeidelik.