DIT was weer ’n geveg tot die bitter einde, maar gelukkig was die Stormers dié keer aan die wenkant. Só het Steven Kitshoff, kaptein van die Stormers, Saterdag sy span se eerste oorwinning in die Rainbow Cup opgesom. Die Kapenaars was net-net met 39-37 baas nadat hulle met die rustyd nog met 15-22 agter was. Albei spanne het vyf drieë gedruk. Die Lions was met 37-36 voor toe die sirene na 80 minute afgegaan het. ’n Strafdoel in die 82ste minuut deur die plaasvervanger-lossksakel, Tim Swiel, het egter die oorwinning beklink. Dit was die eerste keer in die game dat die besoekers voor op die telbord was nadat die Lions die heeltyd die oorhand gehad het. Die Lions se 19-jarige losskakel, Jordan Hendrikse – die broer van die Sharks se skrumskakel Jaden Hendrikse – het sy debuut vir die span van Johannesburg gemaak. Hy het ’n uitstekende vertoning gelewer en is as die speler van die wedstryd aangewys. “Ja, dit was baie spesiaal om goed in my debuut te vaar,” het Hendrikse gesê. “Ongelukkig het ons nie ’n positiewe uitslag gekry nie. Welgedaan aan die Stormers. Hulle het nooit tou opgegooi nie en is daarvoor beloon. Ons wou die tempo lig, want spanne sukkel gewoonlik wanneer hulle hier op die Hoëveld speel. Ons kon ongelukkig teen die einde nie die knoop deurhak nie.” John Dobson, afrigter van die Stormers, het agterna ’n sug van verligting geslaak aangesien dit gelyk het asof sy span sy derde agtereenvolgende nederlaag in dié kompetisie sou ly. Sy span het baie geleenthede geskep, maar altesaam 13 hanteerfoute in die wedstryd het veroorsaak dat hulle op kritieke tye die bal verloor het. Dobson het oor sy span se spel gesê: “Ja, dit was ’n dapper vertoning. Dit was frustrerend dat ons baie geleenthede geskep het wat ons nie kon benut nie. Vir eens was die geluk darem ’n bietjie aan ons kant. Dit voel baie lekker om uiteindelik met ’n oorwinning uit die stryd te tree.” Vir die Stormers het die linkervleuel Edwill van der Merwe met ’n voortreflike vertoning vorendag gekom. Hy het nie net ’n puik drie gedruk nie, hy het ook elke keer gevaarlik gelyk wanneer hy in besit gestel is. Die plaasvervanger-skrumskakel van die Lions, Morné van den Bergh, het ’n groot impak gemaak toe hy in die tweede helfte opgekom het. Die Lions kom volgende week teen die Bulls te staan, terwyl die Stormers die Sharks aandurf. Lions – drieë: Wandisile Simelane, MJ Pelser, EW Viljoen, André Warner, Rabz Maxwane; doelskoppe: Jordan Hendrikse (3); strafdoele: Hendrikse (2) Stormers – drieë: Dan du Plessis (2), Bongi Mbonambi, Marcel Theunissen, Edwill van der Merwe. doelskoppe: Abner van Reenen (2), Tim Swiel (2) strafdoele: Van Reenen, Swiel.