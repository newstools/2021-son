DIE mede-stigter en CEO van Spotify, Daniel­ Ek, gaan nog nie moed opgee in sy poging om die nuwe eienaar van Arsenal-sokkerklub te word nie. Hy het Saterdag ’n formele aanbod ingedien om dié Engelse Premierliga-klub te koop. Sy aanbod is egter deur Arsenal se Amerikaanse eienaars van die hand gewys. In ’n verklaring op Twitter het die Sweedse musiekmagnaat gesê die Arsenal-eienaars, Kroenke Sports and Entertainment (KSE), wou niks van sy aanbod weet nie. “Dié week het ek ’n aanbod aan Josh Kroenke (mede-eienaar van KSE) en hul bankiers vir eienaarskap van die klub gemaak. Dit sluit ook die opsie in vir ondersteuners om eienaars en verteenwoordigers van die klub te word. Hulle sal ook op die raad van die klub verteenwoordig word. Ondersteuner “KSE het gesê hulle het nie die geld nodig nie. Ek sal altyd belangstel sou dié situasie ooit verander.” Ek, wat homself ’n groot lewenslange ondersteuner van Arsenal beskou, het begin belangstelling toon om die klub te koop toe die omstredenheid rondom ses Engelse klubs se toetrede tot ’n European Super League opslae gemaak het. Arsenal was een van die ses klubs wat in dié wegbreekliga sou deelneem, maar het vinnig kleinkoppie getrek toe geharde ondersteuners, die Britse regering en die sokkerbeheerlig­game Fifa en Uefa stem dik gemaak het. KSE is reeds langer as ’n dekade die eienaar van die klub, maar onder dié eienaarskap het die klub net agteruit geboer.