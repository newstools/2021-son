SASSA het Johannes van Rooyen, ’n pa van sewe, ’n lelike streep getrek. Van Rooyen, wat in Bergsig in Calitzdorp woon, is sieklik en was nog altyd afhanklik van sy Sassa-toelaag. So was dit totdat hy weer moes gaan vir ’n ondersoek soos deur Sassa vereis vir almal wat ’n ongeskiktheidstoelaag kry. Van Rooyen vertel: “Toe ek gesond was, het ek hard gewerk. Maar nou kan ek nie meer nie. “Ek is glad nie gesond nie. “Ek wens ek was liewer gesond dat ek self vir my gesin kon gaan werk. “Maar nou is ek op hartpille, waterpille en suikerpille ... “Ek het in 2013 siek geraak. Ek het toe aansoek gedoen vir die toelaag en dit gekry. “Maar einde Maart of begin April is dit gestaak.” Volgens Van Rooyen is daar by die Sassa-ondersoek vir hom gesê hy moet weer gaan werk. “Maar hier drink ek steeds my pille. Ek speel nie met my gesondheid nie. Nou moet my gesin suffer omdat daar nie meer geld is vir kos nie. “My skuld staan nou stil en ek kan nie eens my gesin se doodsgenootskap betaal nie.” Kontak Die gesin maak nou staat op familielede om te help, sê die pa. “Maar selfs hul geduld kan mos een of ander tyd opraak. Ek wil asseblief net gehelp word.” Son het ’n navraag gerig aan Sibusiso Nhlangothi, algemene toelaebestuurder van Sassa. Sy reaksie was: “Die saak is na die betrokke distrik gestuur sodat hulle met die kliënt kontak kan maak.”