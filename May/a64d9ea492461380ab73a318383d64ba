SWELLENDAM. – Mensebloed, moetie, sango­mas en ’n slang ... dis glo hoe ’n vermeende reeksmoordenaar ge-operate het. Gister het die 33-jarige Brian Mudyana, ’n Zimbabwiër, op alle klagte teen hom onskuldig gepleit. Die klagte teen Mudyana sluit in moord, ernstige aanranding en verkragting, asook dat hy onwettig in die land was. Dit ná ’n string misdrywe tussen 2016 en 2019 in verskeie dorpe. Mudyana het slegs op een van die 10 klagte teen hom skuldig gepleit – dat hy nie ’n permit gehad het om in die land te bly nie. Hoewel hy onskuldig op die ander klagte gepleit het, het hy aan die hof erken dat hy ses moorde gedurende daardie tydperk gepleeg het. Mudyana sê egter hy was tydens elke moord nie bewus dat hy die mense vermoor het nie. Dit blyk sy kop het by elke moord “geraas” en hy try nou die hof hiervan oortuig. Die staat het elke klag teen Mudyana aan die hof voorgelê. Die rondgaande hooggeregshof het gehoor dat Mud­yana sy victims met voorwerpe doodgeslaan het. Hy het na bewering ’n baksteen gebruik om een van sy vroulike victims morsdood te moker. Hy het sy laaste slagoffer, ’n man van De Doorns, met ’n byl aangeval. Die man het weens die verskriklike aard van sy bylwonde later beswyk. Die staat voer verder aan dat Mud­yana ’n onderwyser in die JJC-kamp in Mosselbaai verkrag en vermoor het. Hofgangers moes ook hoor dat Mudyana die vroue se bloed gedrink het nadat hy hulle vermoor het. Hy het volgens die staat ook altyd ’n slang saam met hom gedra. Dié het ook die bloed ingeneem. Mudyana het gesê by een van sy moorde was die slang glo slaperig en moeg en wou toe nie die bloed inneem van die vrou wat hy doodgeslaan het nie. Wese Mudyana het ook altyd sangomas in sy geselskap gehad. Hy wil te kenne gee hy het in ’n ander wêreld geleef en wanneer hy mense doodgemaak en hul bloed gedrink het, het hy in ’n ander mens of wese verander. Terwyl dié onthullings gemaak is, het Mud­yana sy Bybel oopgeslaan en emosieloos daarna gestaar. Die staat sal van vandag getuies in die saak begin roep.