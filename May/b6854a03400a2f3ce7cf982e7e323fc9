DIE voormalige Springbok-afrigter Peter de Villiers het hom­ tot die sosiale media gewend. Hy het sy waardering en dank teenoor Bryan Habana op Twitter betuig. Dít volg nadat Habana, die voormalige Bok-vleuel, ’n baie spesiale geskenk­ aan sy Snorman-afrigter gegee het. Habana het om onbekende redes die trofee wat hy ná sy 100ste toets ontvang het, aan die 63-jarige voormalige breier van die nasionale span geskenk. De Villiers was van 2008 tot 2011 die Springbokke se hoofafrigter, wat reg in die middel van Habana se toetsloopbaan van 2006 tot 2016 was. Die vleuel het in daardie tydperk 124 toetse vir die Bokke onder die afrigting van Jake White, De Villiers, Heyneke Meyer en Allister Coetzee gespeel. Volgens De Villiers het Habana die trofee aan hom, sy voormalige mentor, geskenk. Dié mentor het op Twitter geskryf: “Ek is verootmoedig. Vir een van die grootste spelers in @Springboks en @WorldRugby se geskiedenis om dit aan my te stuur met die wete hoeveel dit vir my sou beteken, het my heeltemal sprakeloos gelaat. “Dankie, @BryanHabana, uit die diepte van my hart. Jy is enig in jou soort.” Een van Habana se Adidas-toks is in ’n glaskas op ’n strook kunsmatige gras gemonteer met die woorde “100 toetse Bryan Habana” tesame met Habana se Springboknommer, 766. De Villiers is deesdae die afrigter van die Oostelike Provinsie-Olifante, terwyl Habana sedert sy uittrede uit rugby in 2018 die sake­wêreld betree het.