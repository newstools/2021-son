KUYENZEKA Kwenama Praisegod “Nama” Xaba gaan nog diep spore in Suid-Afrikaanse rugby trap. Dié bobaas-baljagter het laas week in die Stormers se Rainbow Cup-kragmeting met die Sharks in die Cape Town Stadium gewys waartoe hy in staat is. Xaba het Siya Kolisi, die huidige Springbok-kaptein en voormalige Stormer-nr. 6, behoorlik by die afbreekpunte ore aangesit. Die loopbaan van die 23-jarige oudleerder van Hoërskool Glenwood in Durban is tot dusver deur beserings geteister. Saterdag was hy slegs in sy tweede game vir die Stormers in aksie. Die voormalige SA Skole-kaptein en Junior Bok het egter ’n geweldige impak by die afbreekpunte gemaak. Hy het ook beïndruk met sy hoë werkverrigting en sy vermoë om aansluiting by sy agterspelers te vind. Sy spanmaat Scarra Ntu­beni, ’n jare lange vriend van Kolisi, het aan Son oor Xaba se vertoning gesê: “Ja, ek dink Nama het ’n rowwe tyd (met beserings) gehad. Hy is ’n hardwerkende speler en ek dink sy tyd het nou aangebreek om te wys waartoe hy in staat is.” Xaba is nou opgesaal met die taak om voortaan die nr. 6-trui by Kolisi oor te neem. Ntubeni het hieroor gesê: “Ja, dit is ’n natuurlike ding in rugby waar die ouer spelers begin uittree of aanbeweeg. Ek dink hy (Xaba) verdien nou sy kans. “Ek en Siya stap al ’n baie lang pad saam. Ek het besluit om voor die game weg van Siya te bly, want ek wou net gefokus bly op die game. “Daar was uiteraard ’n geskerts agterna. Ons het ná die game in die kleedkamer ontmoet. Daar is nie iets soos vriendskap op die veld nie. Siya weet dit ook. Ons het nie eens daaraan gedink nie, maar dit was goed om te sien dat hy gelukkig is.” Terugkeer Die gekweste Stormers (ná laas naweek se close nederlaag) gaan die Bulls Saterdag in ’n Noord-Suid-derby in die Cape Town Stadium aandurf. Jake White, afrigter van die Pretorianers, sal waarskynlik sy span met die terugkeer van ervare Springbokke soos die kaptein Duane Ver­meulen en die vaskopstut Trevor Nyakane wil versterk. Dié twee spelers is bekend vir hul vermoë om balbesit by die afbreekpunte te gaps. Dit gaan net Xaba se taak om die losbal te wen, moeiliker maak. Die rol wat hy gaan vervul, gaan dus deurslaggewend wees.