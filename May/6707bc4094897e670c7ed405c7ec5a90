“HIER gaan ek bly, want die huis is vir my!” Só redeneer ’n groep inwoners oor behuising. Meer as ses gesinne wat vir jare as backyard dwellers in Belhar woon, sê hulle is nou siek gewag op huise en het hulself toe sommer by ’n nabygeleë development begin tuismaak. Die inwoners het verlede Sondag sak en pak by die Toilet City/Pentech-huise ingetrek en sê hulle gaan nêrens heen totdat hulle antwoorde by die Stad Kaapstad kry nie. Ruskha Hearne (30) vertel sy en haar gesin het sonder om twee keer te dink, besluit om in te trek. “Die plek het al vir jare leeg gestaan voordat ons ingetrek het. Die ding is – voordat ons hier ingetrek het, was hier baie onwettige goed wat plaasgevind het. “Gangsters het hul besigheid hier kom doen. Die vensters is oor die jare gebreek. “Die plek is bankrot gesteel en het ontaard in ’n speelgrond vir kinders.” Hearne meen daar is niks vir haar of die ander gesinne om te verloor nie. Gevaar “Ons bly al klaar in hokkies. So, dit maak geen verskil om in ’n huis te bly wat nie ’n toilet het nie. “Behalwe dit het ons al hóéveel keer die Stad en ons councillor gevra oor wat met die huise gaan gebeur, want dis nie net ’n gevaar nie, maar ’n klap in ons gesig wat al vir jare lank op die waglys is.” Hearne, wat namens die families praat, sê as hulle net moet weet aan wie die huise behoort of hulle antwoorde kan kry, sal hulle verstaan. “Voordat ons hier ingetrek het, het ons die gemeenskap ingelig. Hulle is almal tevrede hiermee. “In fact, ons is dieselfde mense wat hier opgegroei het, wat die strate ken en omgee vir ons gemeenskap.” Volgens Hearne woon die gesinne nou soos een groot familie. Sy sê: “Dinsdagoggend is ons genader om ons goed uit die huise te haal. Oukei, ons het dit gedoen, want ons wil nie moeilikheid hê nie. “Nou slaap ons buite op die grond en maak groot potte kos op die vuur met die hulp van die gemeenskap.” Sy meen niemand gaan nêrens heen trek nie. “Hier gaan ons bly, want sedert ons hier bly, is die plek veiliger en is ons ook soos security hier.” Malusi Booi, die Stad Kaapstad se burgemeesterskomiteelid belas met menslike nedersettings, bevestig die situasie en sê die Stad veroordeel die besetting. “Die optrede is onwettig en het gevolglik ’n impak op die regmatige eienaars. “Stadsamptenare het die onwettige inwoners aangeraai om die eiendom teen 16 Mei 2021 te ontruim sodat die nodige herstelwerk kan begin. Die eenhede was nie drie jaar lank leeg nie.” Booi bevestig ook dat misdadigers die eenhede erg gevandaliseer het. Keuse “Die Stad het sedertdien sy veiligheid op die perseel verhoog sodat die projek beskerm kan word teen verdere vandalisme en diefstal.” Booi sê die keuse van begunstigdes vir die Stad se behuisingsprojekte word ooreenkomstig die toekenningsbeleid en die behuisingsregister gedoen.