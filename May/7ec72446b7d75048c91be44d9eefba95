DIE wiel is aan’t draai oor wie moontlik verantwoordelik is vir die moord op ’n eenjarige babaseuntjie. Melvin “Mel” Volkwyn staan tans in die beskuldigdebank vir die moord op Orderick Lucas van Eersterivier. Orderick se lykie is tydens ’n koorsagtige gesoekery op 2 April 2019 in ’n drein in Wittebolstraat in Melton Rose­ gevind. Getuig Die vingers het onmiddellik gedraai na die hairstylist Volkwyn omdat sommige beweer het hulle het hom laaste saam met Orderick gesien. Maar meer as een witness wat tot dusver in die Kaapse hooggeregshof kom getuig het, wil dit laat blyk dat klein Orderick heel moontlik laaste in die company van sy ma, Davi­dene Lucas, kon gewees het. Laas week het Betty Cloete getuig sy het Davidene en Orderick 22:00 op Maandag 25 Maart 2019 gesien, ’n paar dae voordat die kleintjie as vermis aangemeld is. Volgens Cloete sou die saak anders geëindig het as sy samewerking van die polisie gekry het en die geleentheid gehad het om haar inligting met die cops te deel. Sy het getuig dat die verkeerde persoon in die hof sit vir moord. Cloete het getuig sy het Davidene en Orderick by haar huis se huiswinkel gesien toe Davidene ’n kimbie vir Orderick kom koop het. “Sy het ’n deurskynende doekie op gehad, met ’n wit bandage daaronder,” het Cloete getuig. Sy het ook getuig dat Davidene dalk die kind in die riete gelos het, waar sy haar gereeld sien “kat vang” het. Volgens Cloete beteken dit dis waar sy die ma gesien wag het vir sekswerk. Die vraag waarmee daar nou geworstel word, is in wie se sorg die kleinding was voordat sy lewetjie so wreed kortgeknip is. ’n Nuwe getuie, Mandy Jefferies (36), het gister getuig dat sy Davidene op 25 Maart 2019 raakgeloop het. Volgens Jefferies is Davi­dene saam met haar na haar huis. Hier het sy vir hulle iets gemaak om te eet terwyl Davidene buite gewag het. Luidens Jefferies se getuienis het hulle toe in die rigting van die Eersterivier-hospitaal gestap, waar hulle Orderick se pa, Safrant Konkuon, ook bekend as Kounkou Dziendelet, teëgekom het. Jefferies het getuig: “Hy het aan Davidene gevra waar Orderick is en sy het gesê hy is by Mel (Volkwyn).” Maar toe die staatsaan­klaer, Mornay Julius haar onder kruisondervraging vra wat Davidene aan hom gesê het, het sy getuig Davidene het gesê: “As die kind nie by my ma is nie, is die kind nog met Mel.” Hulle het aangestap en vir Volkwyn en Jonathan Alexander, ’n ander vriend, raakgeloop. “Davidene het vir Mel gevra waar Orderick is en of hy hom na haar ma geneem het. Uitgesort “Mel het aan haar gesê: ‘Orderick is uitgesort’. Hulle het toe eenkant toe gestaan en gepraat, maar ek het nie gehoor wat hulle sê nie,” getuig Jefferies. Julius het Jefferies weer onder kruisondervraging gevra oor wat Volkwyn gesê het toe Davidene hom vra oor die kind. toe hy vra of Volkwyn gesê het “Orderick is uitgesort,” het sy geknik. Jefferies getuig hulle het toe aangestap en na haar vriend, slegs bekend as Eon, se huis gegaan. Kort daarna is Davidene weg. “Dit het begin donker word toe sy weg is, omstreeks 19:00,” getuig sy. Dit blyk egter Jefferies kan nie so mooi onthou wat sy in haar verklaring gesê het nie omdat Julius vir haar gevra het hoe laat sy vir Davidene gesien het. Jefferies het getuig dat sy Davidene tussen 18:00 en 19:00 gesien het. Voorheen het sy egter getuig sy was 16:00 saam met haar. Luidens haar verklaring het Davidene nie dadelik Eon se huis verlaat nie, maar eers daar gerook. Jefferies getuig egter sy kan nie onthou of sy gerook het of nie. Reageer In die lig van die nuwe getuienis, sowel as dit wat in die laaste week in die hof gehoor is, het Julius aan die hof voorgelê dat hy die nuwe getuienis aan Davidene en Konkuon wil stel. “Ek wil dit aan hulle stel sodat hulle daarop kan reageer,” het Julius aan die hof gesê. Davidene en Konkuon sal na verwagting vandag in die hof getuig.