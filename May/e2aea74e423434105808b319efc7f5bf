KLEIN Franco Arendse van Kalksteenfontein was maar net 12 jaar oud toe hy per ongeluk deur ’n veiligheidswag doodgeskiet is. Iemand het die wag op 21 Junie 2019 beroof toe hy in Valhalla Drive naby ’n robot in sy kar gestop het. Die dief het sy foon deur ’n oop venster gegryp. Hy het die kar gestop en die skurk agternagesit. Twee skote is afgevuur. Franco het by ’n vriend se huis uitgekom en met sy stootwaentjie in ’n gangetjie uitgekom. Hy is regs bo in sy kop gewond. Franco se pa, Frikkie Arendse (72), sê toe hy op die toneel kom, het sy seuntjie op die grond gelê. “Hy kon nie praat nie en het net sy skouers opgetrek om te sê hy verstaan wat ek sê.” Franco se antie Mariam May (42) sê die voorval het omstreeks 03:25 gebeur. “Dit het die dag nog ge­reën. Ons het iets oor Franco gesit dat hy nie nat­reën nie. “Sedertdien loop ons hof, maar die saak vat só lank.” Sy ma, Faldilah (42), sê hul seuntjie is met ’n ambulans kom haal en hospitaal toe geneem. Hy is op 24 Junie oorlede. Arendse sê hy sukkel steeds om te slaap en sy kind hinder hom. “Die saak sloer baie lank. Franco weet hy is onskuldig doodgeskiet.” Hulle sê die wag het hulle om verskoning kom vra. Die ouers sê die beskuldigde het al vyf lawyers gehad en die saak vat baie lank. Thabani Ndlovu het reeds verskeie kere in die Parowhof vir ’n moordklag verskyn. Woongebied Vroeër is daar in die hof gehoor dat Ndlovu gesê het hy is deur ’n aanvaller bestorm en hy het ’n waarskuwingskoot in die grond geskiet en die koeël het weggeskram en Franco getref. ’n Kenner met wie Son gepraat het, sê ’n mens kan nie net ’n skoot afvuur nie, veral nie in ’n woongebied nie. “Mens moet voor die tyd dink wat moontlik kan gebeur,” het die kenner gesê. Die saak is tot 9 Julie uitgestel.