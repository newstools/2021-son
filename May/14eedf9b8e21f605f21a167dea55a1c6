’N PLEK in die eindstryd van die Varsity Cup-rugbyreeks behoort genoeg motivering te wees wanneer twee spanne uit die suide en twee uit die noorde mekaar môre in die halfeindstryde die stryd aansê. Die Maties kom teen Tukkies te staan, terwyl die onoorwonne Ikeys die Pukke sal aandurf. In dié stadium van die geveg is dit glad nie vergesog om ’n Kaapse eindstryd te voorspel nie, aangesien die Maties en die Ikeys as gunstelinge beskou kan word om hul onderskeie wedstryde te wen. Die manne van die Eikestad het ’n paar groot name onder hul pak voorspelers. André-Hugo Venter, Gift Dlamini, Dylan de Leeuw en Ben-Jason Dixon het almal reeds hul stempel op die vlak afgedruk. Bobby Alexander en Christopher Schreuder floreer as skakelpaar, terwyl Munier Hartzenberg sy weg na die doellyn ken. Ikeys speel ook tot dusver baie goeie rugby in die toernooi en gaan moeilik deur die Pukke gestuit word. William Rose en James Tedder, hul skakelpaar, beheer die verkeer vir die streeptruie. Hulle gaan weer die spil wees waarom die wedstrydplan draai.