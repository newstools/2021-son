ORAL waar dienste gelewer moet word, staan mense in lang rye en wag. Dié tendens is oral aan die toeneem. Gisteroggend het siek mense selfs yskoud en papnat in gietende reën geduldig by die Delft-daghospitaal hul beurt afgewag. Dit bring die vraag: Hoe voorbereid is die onderskeie departemente met die winter op die drumpel? Waar die oog kyk, kan die verval gesien word wat onderhoud en dienste betref. Son berig deurentyd oor die algemene verval en vandalisering van die spoorwegstelsel. Son het ook al male sonder tal berig oor mense wat selfs jare aan die lyntjie gehou word om hul ID en ander dokumente reg te kry. Ook hier beland die mense in lang rye waarin hulle hul in baie gevalle nie net ’n dag nie, maar etlike dae sal bevind. Op verskeie plekke het die swaar reën inwoners gister hard getref. Mense moes omtrent bontstaan met emmers om water uit hul huise te skep. Die siekste prentjie was seker die siek pasiënte wat buite die Delft-daghospitaal in die koue reënweer gewag het op hulp. By Sassa se kantore gaan dit nou al geruime tyd so en ook gister moes mense hulle yskoud wag om gehelp te word. Volgens Jasmine Cupido, ’n inwoner van Macassar, sit hulle al jare met dieselfde probleem. Hul strate verspoel as reën uitsak en die water vloei tot binne hul jaart, sê Cupido. Dit maak vir hulle dinge baie moeilik, sê sy. Cupido vaar uit: “Ons as inwoners van Sheikh Yusufstraat is gatvol! “Die dreine is geblok. Die reënwater lê die hele straat vol. “Ons kan nie eens uit nie, want die water lê tot in die jaart. “Ek moes my kind vandag by die huis hou en my ma het glad deur die water geloop om by die werk uit te kom. “Ons bel en meld dit aan, maar niks gebeur nie! Skoongemaak “Die stadsraadmense was Woensdag hier, maar hulle sê hulle kom nie vir die dreine nie.” Volgens Cupido was die werkers weer gister daar en wéér is die verstopte dreine nie skoongemaak nie. Xanthea Limberg, burgemeesterskomiteelid vir water en afval, sê hulle het ’n groot probleem met verstopte dreine. Son het net gister berig hoe Limberg vertel het van tyres, ou klere en skoene, ou boumateriaal, koerante, nappies, kondome en selfs diere-oorskot waarmee die dreine verstop word. Anton Bredell, Wes-Kaapse minister van omgewingsake en ontwikkelingsbeplanning, het reeds Woensdag ’n waarskuwing uitgestuur dat veral informele nedersettings verspoelings kan verwag met die koue en nat weer. Bredell sê die Stad Kaapstad én Wes-Kaapse rampbestuureenhede staan gereed om te help. Hy verduidelik: “Daar word verwag dat die meeste van die reën Donderdag sal val. Neerslag sal aanhou tot Vrydagmiddag. “Alle munisipaliteite in die Wes-Kaap en die Stad Kaapstad het standaard prosedures waaronder hul operate en het ook gebeurlikheidsplanne in plek vir groot storms in hul area. “Hierdie planne sluit in noodreaksie, om verligting te bring en tydelike skuiling te gee waar gemeenskappe geraak word.”