WANDISILE Simelane kan die surprise package wees vir die Springbokke in die toetsreeks teen die Britse en Ierse Leeus. Volgens Adrian Jacobs, wat Suid-Afrika in 2009 in die eerste twee toetse teen die Britse en Ierse Leeus in die middelveld verteenwoordig het, sal Rassie Erasmus (Suid-Afrika se direkteur van rugby) en Jacques Nienaber (hoofafrigter van die Bokke), nie afwyk van die middelveld-kombinasie van Damian de Allende op binnesenter en Lukhanyo Am op buitesenter in die beginspan nie. Jacobs en Jean de Villiers was in 2009 die Bokke se senters toe hulle die reeks teen die Britse en Ierse Leeus met 2-1 gewen het. Die 40-jarige Jacobs, wat in 34 toetse vir Suid-Afrika uitgedraf het, het gister aan Son gesê: “Ek glo Rassie-hulle sal met die tried and tested in De Allende en Am as die middelveld-kombinasie gaan. De Allende speel tans puik rugby in Europa terwyl Am voortreflike rugby vir die Sharks speel. Die twee komplementeer mekaar goed. “De Allende is nie net ’n groot, sterk fisieke baldraer wat die Bokke oor die voordeellyn kan vat nie, hy is ook vaardig genoeg om met kreatiewe spel vorendag te kom. Daarteenoor is Am ’n uiters intelligente speler wat die bal goed versprei en hy het ook die vermoë om spasie vir die spelers aan sy buitekant te skep.” Jacobs onthou in die eerste toets in 2009 het hy die nr. 13-trui gedra, met De Villiers in die nr. 12-trui aan sy binnekant. Hulle het in die eerste toets in Durban teen Jamie Roberts en Brian O’Driscoll te staan gekom. Suid-Afrika het daardie toets met 26–21 gewen. In die tweede toets op Loftus Versfeld in Pretoria het De Villiers ’n besering opgedoen. Jaque Fourie het hom toe vervang en Jacobs het binnesenter toe geskuif. Fourie het ’n skitterdrie gedruk. Die Bokke het die toets danksy ’n langafstandstrafdoel van Morné Steyn in die doodsnikke met 28-25 gewen en sodoende die toetsreeks beklink. In die derde toets het die destydse Bok-breier, Peter de Villiers, grootskaalse veranderinge aangebring en van die jonger spelers kans gegee. “Ja, ek dink ’n speler soos André Esterhuizen sal ook in die prentjie kom, met Simelane wat ook lid van die groep sal wees. Simelane is ’n opwindende speler met ongelooflike voetwerk en vaartversnelling. Hy kan nog ’n troefkaart wees,” sê Jacobs. “In Bundee Aki, Robbie Henshaw en Chris Harris het die Lions ervare fisieke senters. Hulle kan dalk ook nog vir Owen Farrell in die nr. 12-trui-inspan. “Ek ken die agterlyn-afrigter van die Lions, Gregor Townsend, goed omdat hy saam met my by die Sharks gespeel het. “Townsend sal dalk vir Finn Russell van Skotland in die nr. 10-trui wil hê. Gregor is ’n uitgeslape kalant wat met ’n plan vir die Bokke se agterlyn vorendag gaan kom,” het Jacobs gewaarsku.