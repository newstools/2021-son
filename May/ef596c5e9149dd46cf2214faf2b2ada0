’N ONNIE aan die Northriding Sekondêre Skool in Johannesburg is geskors omdat hy na bewering ’n leerling die k-woord toegesnou het. Die voorval het Donderdag plaasgevind. Luidens ’n verklaring van die Gautengse onderwysdepartement het ’n onderonsie oor geraas uitgebreek. Die onnie het na bewering die leerder met sanitiser gespuit. Die leerder het toe glo die klaskamer verlaat om die voorval aan ’n ander onderwyser te rapporteer. Daar word beweer dat die onnie die leerder gevolg en gewelddadig begin raak het met die leerder. Hy het ook weer die leerder met sanitiser gespuit en hom die k-woord genoem. Die onderonsie het gestop toe die ander onderwyser tussenbeide getree het. Luidens verslae het dieselfde onderwyser nog ’n onderonsie gehad in die volgende periode met ander leerders waar hy weer die k-woord gebruik, op hulle gevloek en hulle baboons en drug dealers genoem het. Steve Mabona, woordvoerder van die departement, sê die skoolbeheerliggaam is van die voorval in kennis gestel en het die onnie onmiddellik geskors hangende die afhandeling van die tugproses. Panyaza Lesufi, LUR vir onderwys, het die skorsing van die onderwyser verwelkom en gesê dat rassisme nooit in die provinsie se skole geduld sal word nie. “Opvoeders moet leerders altyd onderrig en begelei, nie met hulle baklei nie. Ons verwelkom die stap van die skoolbeheerliggaam om die onderwyser onmiddellik te skors terwyl dissiplinêre prosesse afgehandel word.” - Jacaranda FM 