ROBERTSON. – Vir byna ’n volle vier dae het ’n antie vergeefs by die hospitaal gesit en gewag op haar lift. Katriena Swanepoel (62) sê sy is verlede week in die hospitaal opgeneem. Toe wag sy vir haar lift terug na Bonnievale, maar die driver het nooit uitgesteek nie. “Ek het buite die hospitaal gewag, maar toe dit laat word, het ek toe in die ongevalle-eenheid die eerste nag om gewag.” Volgens haar het sy die volgende dag met ’n magie wat grom weer buite gewag. “Ek het toe gedink dat hy sal kom, maar dit het weereens laat geword en ek het my toe maar weer in die ongevalle op ’n bank gaan neertrek.” Verwys Volgens haar het sy vir drie dae niks geëet nie en net water gedrink. Swanepoel sê sy het toe by ’n nurse gaan vra of daar nie dalk ’n geleentheid met ’n ambulans na Bonnievale is nie. Die nurse het haar na die polisiestasie verwys. “Ek het toe af na die polisiestasie geloop, maar ’n polisieman het gesê dat daar geen geleentheid vir my met die vên sal wees nie.” Sy het toe maar weer by die hospitaal gaan wag. Maandag het ’n vrou wat verlede week ook by die hospitaal was, die antie opgemerk. Die vrou, wat verkies om anoniem te bly, vra toe of sy weer daar moet wees. Toe lig Swanepoel haar in van haar penarie. Die vrou het onmiddellik vir die oorstelpte Swanepoel kos gekoop en ook ’n geleentheid gereël.