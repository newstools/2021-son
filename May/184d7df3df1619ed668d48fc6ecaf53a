DIE nuwe speaker van die Stad Kaapstad, Felicity Purchase, is weens haar “witheid” gekies. Dít is die ANC se reaksie nadat Purchase Vrydag in dié warm stoel in die stadsraad gekies is. Die ANC-leier in die Stad Kaapstad, Xolani Sotashe, het die ANC se hoofsweep, Thandi Makasi, genomineer. Purchase het egter die meeste stemme gekry danksy die meerderheid wat haar party in die stadsraad geniet. Sotashe sê aan Son hy het Makasi benoem vir die pos omdat hy van mening is sy besit die eienskappe om dit te beklee en goed te bestuur. Hy voeg by hy kan nie verstaan hoekom die DA vir Purchase uit ál sy mayco-lede gekies het om speaker te wees nie. Volgens hom was Purchase ’n “disaster” in haar pos as mayco-lid belas met vervoer. Purchase, tans ook wyksraadslid vir Masiphumelele naby Vishoek, was tussen 1996 en 2000 onderburgemeester van die destydse South Peninsula-munisipaliteit. Sy’t haar politieke loopbaan in 1995 in die destydse Vishoek-raad begin en is ook ’n voormalige voorsitter van die South Peninsula-subraad. Sedert 2008 was sy in talle portefeuljes. Sy was onder meer mayco-lid vir ekonomiese ontwikkeling, toerisme en eiendomsbestuur en meer onlangs vervoer. Gerugte doen intussen die ronde dat Rob Quintas die vervoer-portefeulje op die burgemeesterskomitee by Purchase kan oorneem.