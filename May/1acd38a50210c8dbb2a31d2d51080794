DIE Westelike Provinsie se vrouerugbyspan sit Saterdag die verdediging van sy SA Rugby Premierliga-titel voort met ’n groot Noord-Suid-derby in Pretoria. Dit is wanneer die Streeptruie die Bulls 14:30 op Loftus Versfeld pak. Hierdie kragmeting word ook regstreeks op DStv se kanaal 209 (SuperSport Variety 4) uitgesaai vir ondersteuners wat wil sien hoe die land se beste vrouerugbyspelers hul ding doen. Dit is nie die enigste vrouewedstryd wat groot aandag sal lok nie. Die OP-Queens kom ook in ’n massiewe Oos-Kaapse derby teen Grens te staan. Grens het die laaste twee ontmoetings teen die Queens gewen. Die vorige ontmoeting was ’n eensydige affêre toe die span van Oos-Londen sy buurvroue van Gqeberha (Port Elizabeth) met 52-3 ore aangesit het. Albei spanne het in laas naweek se eerste ronde van die Premierliga met oorwinnings van die veld gestap; dus sal die selfvertroue in albei kampe hoog loop. Die Queens se stryd teen Grens skop 13:00 in die Wolfson-stadion af en kan hier gekyk word: Queens t. Grens. Intussen sal die Boland se vroue tuis op die Boland-stadion in Wellington wil vergoed vir hul nederlaag in die eerste ronde teen die Westelike Provinsie. Dít terwyl hul teenstanders in vandag se stryd, die Sharks, ook op soek is na wenmomentum. Die Sharks het in die eerste ronde naelskraaps teen die Queens vasgeval. Al die aksie van die kragmeting tussen die Boland en Sharks kan ook op www.springboks.rugby aanskou word. Dit skop 14:00 af.