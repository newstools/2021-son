DIE 2021-inskrywings vir die grootste skoonheidskompetisie in die land is oop en die aankondiging op Twitter het ons geïnspireer om weer te kyk na ons pragtige en magtige Mej. Suid-Afrika 2020, Shudufhadzo Musida. Hier is 5 feite oor ons Mej. Suid-Afrika 2020: 1. Op 24 Oktober 2020 is Shudufhadzo Musida gekroon, maar baie weet nie dat sy ook hard gewerk het om haar honneursgraad te verwerf nie. Sy het in 2020 ’n B.Sc.-graad in Filosofie, Politiek en Ekonomie aan die Universiteit van Pretoria behaal en sy het haar honneursgraad in internasionale betrekkinge aan die Universiteit van Witwatersrand ook verwerf. 2. Haar kroon is slegs deur drie koninginne gedra. Die uBuhle-kroon is ontwerp deur Johan Louw van Uwe Koetter en is in 2019 bekendgestel. Die eerste Mej. SA wat die kroon gedra het, is Zozibini Tunzi. Sy het later Mej. Heelal gewen en die kroon aan Sasha-Lee Olivier oorhandig. 3. Op 8 Februarie het sy Mindful Mondays in samewerking met Sadag bekendgestel. Shudu het dit duidelik gemaak dat sy ’n aktivis vir geestesgesondheid is. Toe sy gevra is wat sy aan Suid-Afrika wil verander, het sy geantwoord: “Die stigma oor geestesgesondheid en die miskenning van geslagsgeweld.” 4. Ons Shudu erken dat sy skaam was en nie altyd vol vertroue was nie. Zozibini Tunzi het haar geïnspireer om deel te neem aan die kompetisie wat sy eindelik gewen het. Die Venda-skoonheid noem ook Michelle Obama, Beyoncé, Toni Morrison, dr. Phumzile Mlambo-Ngcuka en Amina J. Mohammed as haar rolmodelle. Talente 5. Sy is op dieselfde dag as Nelson Mandela gebore en een van haar ander talente is om te sing, wat baie mense verbaas. Hierdie jaar se kompetisie sal ook lede van die LGBTQI+-gemeenskap aanvaar. Ons het saam met die pageant queen en guru Enigma von Hamburg gesels oor die insluiting van die LGBTQI+- gemeenskap by die Mej. Suid-Afrika-kompetisie. Dié bekende pageant coach en female impersonator wat al by meer as 70 skoonheidskompe­tisies sedert 2005 betrokke was, sê dat dit haar hart warm maak om te sien die Mej. Suid-Afrika Organisasie het weer die belangrikheid van die LGBTQI+-gemeenskap beklemtoon. “Om te hoor dat die CEO, Stephanie Weil, sê dat sy self ’n lid van dié gemeenskap is, gee ons soveel meer hoop en meer rede om die brand te ondersteun. “Dit is beslis ’n stap in die regte rigting na equality vir alle vroue. Dit gaan help om stereotipes te breek en die breër public op te voed.” Enigma voeg by: “Ek hoop van harte om soortgelyke vordering te sien wat meer mense positief sal beïnvloed, veral in die werkplek en met die LGBTQI+ hate crimes wat ons tans in ons land ervaar.”