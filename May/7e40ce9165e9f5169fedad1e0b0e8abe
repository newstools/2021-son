HEIDELBERG. – Net ’n week nadat hier naarstigtelik na ’n baba van 16 maande oud gesoek is, het ’n werker by die plaaslike rioolpompstasie se inlaatwerke op ’n fetus afgekom. Die munisipale werker Andreas Titus het die fetus Woensdag net voor 16:00 ontdek terwyl hy besig was om die riool te sif. Titus, wat net ses maande gelede in die pos aangestel is, vertel dat hy die skok van sy lewe gekry het toe hy op die fetus van die ongebore baba afkom. “Ek het onmiddellik na my kollega Jacob “Hannie” Peters geroep om te kom kyk wat in die sif vasgevang is. “Dit sal my altyd bybly,” het Titus nog geskok gesê. Peters vertel dat hy op sy beurt dadelik die polisie en sy seniors in kennis gestel het. Die plaaslike polisie het gou gekom en die perseel afgesper terwyl hulle op die forensiese personeel gewag het. Intussen het hordes inwoners en veral kinders na die perseel gestroom. AO Alroy Windvogel, plaaslike polisiewoordvoerder, het ’n dringende beroep op inwoners gedoen dat enigeen met inligting die polisie dadelik in kennis moet stel. Hy het die versekering gegee dat alle inligting as vertroulik hanteer sal word.