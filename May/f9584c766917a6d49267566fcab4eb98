BYNA ’n maand voor die dood van Anele “Nelli” Tembe, wat na haar dood geval het in ’n Kaapstadse hotel, het sy na bewering in ’n slaapkamer weggekruip vir haar verloofde Kiernan “AKA” Forbes. Foto’s wat aan News24 gestuur is, wys hoe die rapper die deur met sy hande breek om toegang tot ‘n slaapkamer te kry in hul woonstel in Bryanston, Johannesburg, waar Nelli wegkruip. Die voorval het na bewering op 13 Maart plaasgevind. ’n Goeie vriend van Nelli wat nou uitgepraat het, sê Nelli het haar vertel hoe AKA haar gesig teen die muur gekap het tydens ’n stryery. Sy het daarna haarself in die kamer toegesluit. Die vriend het aan News24 vertel Nelli het vir haar ’n video van die voorval gestuur waar jy kan sien hoe AKA gewelddadig die deur oopbreek. Die video is ook aan die polisie gestuur wat haar dood ondersoek. Nelli is op 11 April dood nadat sy van die 10de verdieping van die Pepperclub Hotel in die Kaapse middestad geval het. Die vriend beweer ook dat Nelli ’n slagoffer was van ernstige geweld aan die hand van AKA. Volgens die vriend is Nelli op verskeie geleenthede fisiek en emosioneel deur AKA mishandel. Op een van die foto’s kan gesien word hoe Nelli ’n sak gevriesde groente teen haar gesig hou op die aand toe haar verloofde na bewering haar gesig teen die muur gekap het. News24 berig verder Forbes het nie op navrae oor die beweringe gereageer nie. Hy het wel Saterdag ‘n verklaring uitgereik waarin hy erken hul verhouding was onstuimig. Hy het bygevoeg dat hy nie ‘n suspect is in die ondersoek na haar dood nie.