CALEDON. – ’n Lelike stryery het tussen twee politieke leiers uitgebreek toe die een na bewering die ander een se vergadering wou hijack. John Michels van die Good-party en Dawie Abrahams van die Spectrum National Party (SNP) het na verneem word bors teen bors gestaan in dié geskil. Michels het Sondag met die inwoners van Caledon vergader om hulle te vertel watter wondere die Good-party vir hulle kan doen. In ’n vraesessie het dinge lelik handuit geruk. Die stryery tussen Michels en Abrahams, ’n voormalige burgemeester in die Theewaterskloof-munisipaliteit, het toe uitgebreek. Volgens Michels wou Abrahams die mikrofoon uit sy hand gryp om sy eie party te promote. Hy meen dit gaan alles oor jaloesie. Lippe Hieroor sê Michels: “Dit is skokkend en teleurstellend om te sien hoe partye vergaderings van Good probeer disrupt. “Good is in die Thee­waterskloof-munisipaliteit op almal se lippe. “Op ’n vergadering Sondag in Caledon het oud-burgemeester Dawie Abrahams Good se meeting probeer hijack. “Eerstens gaan Good nie toelaat dat ander politieke partye sy platforms gebruik om te canvass vir hul party nie. “Dawie en vier van sy ondersteuners het my meeting probeer disrupt deur die mic te gryp terwyl ek praat. “Dis eintlik lagwekkend wat hy probeer het, want as jy by ’n politieke veldtog met mense moet praat, reël jy vir jouself ’n meeting. “Jy bring jou mic saam en praat met die mense. “Moenie Good se platform wil gebruik vir jou veldtog nie! Wat hy daarmee gewys het, is dat mense nie belangstel in hulle nie en ook nie sal opdaag vir vergaderings nie.” Maar Abrahams het aan Son gesê dít is onwaar en hy sal nooit so laag daal vir die politiek nie. Volgens hom het Michels die vloer oopgemaak vir vrae en hy’t sy hand opgesteek. Hy sê al het Michels nader gekom, het hy sy deuntjie verander toe hy sien wie dit is. Abrahams vertel die twee was destyds saam lede van die ANC en hulle kom nou al jare aan. “Ek het geweet van die meeting en dit was ’n open meeting. Ek het vir my vrou-hulle gesê dis ’n mooi dag en ons moet gaan luister wat John te sê het. “In ’n stadium het hy mense genooi wat vrae het. Ek het my hand opgesteek en vorentoe geloop. John het my nog nader gewink. “Toe hy sien dis ek, toe skreeu hy: ‘Nee, nie jy nie, Dawie Abrahams!’ “Ek moes toe hoor ek was reeds mayor en ek het allerhande leë beloftes aan die mense gemaak. Ek bedoel maar, ons almal maak beloftes in ’n politieke veldtog. Gepoint “John het allerhande goed gepraat. Dis tóé dat die mense wat saam my was, ook begin nader staan. “John het my in my gesig gepoint en ek het gesê hy moet dit nié doen nie. Hy’t ten minste daarvoor verskoning gevra.” Abrahams voeg by dat hy in al sy jare in politiek baie geleer het en nooit so ongeskik sal wees nie.