’N NETJIESE woning was toe nie die uitslag nie. Vanessa Adams (46) van Bellville-Suid is diep teleurgesteld oor die persoon wat haar nuwe Nutec-woning opgesit het. Volgens Adams het sy gebruik gemaak van ene Jimmy (hy het nooit sy van verskaf nie) van Jimmy Structures. Adams beweer hy het haar verneuk. Adams vertel sy het uitgesien na ’n netjiese plekkie, maar wat sy nou na kyk, is ’n gemors. Boonop is “die man wat halwe werk gedoen het”, nou missing in action. Adams sê sy sukkel al sedert 22 April om Jimmy op te spoor, maar haar pogings is vergeefs. Adams vertel sy het op die internet gesoek na iemand wat vir haar ’n nuwe plekkie kan opsit en toe kom sy op Jimmy af. Volgens haar het sy werk goed gelyk en toe sy hom kontak, het hy gesê hy sal haar kan uitsort. “Hy het gesê hy sal die plekkie kan opsit vir my met alles wat ek wou hê.” Adams vertel hy het twee dae gewerk en moes nog die derde dag terugkom om die afronding te doen. Volgens haar het hy nooit opgedaag nie en elke keer net belowe hy gaan kom. Die laaste wat Adams kontak met hom gemaak het, was op 22 April, waarna hy na bewering van die radar verdwyn het. Jimmy was ook nog die laaste keer op WhatsApp aktief op 22 April. Helfte Die e-posadres wat op die faktuur verskyn, werk ook nie meer nie. Volgens Adams was die oorspronklike ooreenkoms dat sy die helfte betaal voordat hy begin werk en dan die res wanneer hy klaar is en sy tevrede is met die plek. Na bewering het hy toe op die tweede dag gevra sy moet die res van die geld betaal, want hy makeer nog goed om die werk klaar te maak. “Ek was desperaat om in my plek te wees. Dis hoekom ek die geld toe maar betaal het. “My man is op 6 April hospitaal toe en ek wou graag intrek voor hy terugkom.” Adams sê sy voel nie lekker hieroor nie en voel hy het haar verneuk. Die werk is nie reg afgerond nie en die dak was vol gate. Adams sê sy moes nog ’n klomp geld agterna spandeer om mense te betaal om van die werk reg te maak. Daar is ook nie ’n shower soos ooreengekom nie en die stoep is ook nie gebou nie. Sy moes ook ’n nuwe sink koop en die pype laat oordoen. Son het probeer kontak maak met Jimmy met die kontakbesonderhede wat op die faktuur verskaf is, maar dit is nie meer in werking nie. Jimmy is ook nie meer aktief op WhatsApp nie.