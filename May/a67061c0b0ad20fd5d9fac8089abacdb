’N TIKVERSLAAFDE lewe­ in vrees nadat haar vermeende verkragter vrygelaat is en haar nou na bewering dreig. Dié jong ma (30) van twee seuns voel die gereg het haar in die steek gelaat. Volgens die vrou van Bellville-Suid is haar buurman skaars gearresteer en toe weer vrygelaat. Sy vertel aan Son sy het Maandagaand by haar neighbour gesit en tik rook soos wat sy gewoonlik doen. Volgens haar was sy verskriklik moeg oor sy vir twee dae nog niks geslaap het nie. Dis toe dat sy ’n blackout kry – en toe sy wakker word, was daar semen tussen haar bene en op haar broek. Die vrou vertel: “Ek het onmiddellik agtergekom ek is nat tussen die bene en my klere is sopnat. “Ek het geweet iets is nie reg nie, want ek pee mos nie in my broek nie. “Ek het hom (die verdagte) geconfront en hy’t gesê dis sy neef wat dit gedoen het. “Toe ek sy neef confront, het die neighbour erken dis hy en het hy gesê die kondoom wat hy gebruik het, het gebreek. “Hy’t gesê dat hy jammer is en het uitgebars van die huil. “Ek weet as dit nie was dat ek vir twee dae nog nie geslaap het nie, sou hy dít nooit reggekry het nie.” Die vrou sê sy het dadelik ’n saak by die Bellville-Suid-polisiestasie gemaak, maar die ondersoekbeampte het haar baie sleg behandel. Volgens haar wou die ondersoekbeampte die hele tyd hê sy moes die aanklag laat vaar oor sy ’n dwelmverslaafde is. Die vrou verduidelik: “Die ondersoekbeampte het vir my gesê sy is moeg van druggie-sake doen. “Sy’t ook gesê ons stem in om seks te hê met die mans en dan wil ons agterna sê hulle het ons verkrag. “Ek wil niks meer met haar te doen hê nie!” Die vrou sê nadat sy vir toetse by die Karl Bremer-hospitaal gegaan het, het die gemeenskap tyres­ voor die verdagte se huis gebrand. “Hulle wou hom seermaak omdat hy nog nie gearresteer is nie,” sê sy. Maar sy sê dit was nie eens lank nadat die polisie hom gelaai het dat hy weer vrygelaat is nie. Sy sê sy en haar familie is intussen met bakstene én kookwater gegooi. Sy voeg by sy moet ook enige tyd hoor: “Jou gerapede ding!” Volgens die jong ma word hulle ook met gangsters gedreig. Intussen is die slagoffer se oom ook by die gemors ingesleep en die verdagte se familie het ’n saak teen hom gemaak. Volgens die oom was daar ’n geskel oor en weer tussen hom en die familielid en dit het alles voor die speurders plaasgevind. Hy sê: “Ek kan nie verstaan hoekom die polisie nie net die man in die tronk hou nie. “Hy het ’n daad gepleeg en moet verantwoordelik gehou word. “Die polisie sê hulle moet eers sy DNS neem, maar hoe gaan hulle dit doen as hy nie opgesluit is nie?” ’n Polisiewoordvoerder, Andrè Traut, bevestig dat hulle ’n saak van verkragting ondersoek. Traut sê hy mag egter geen fyner besonderhede van die saak bekend maak nie. Hy sê: “Sou daar enige klagtes wees rondom die ondersoek, word die klaagster aangemoedig om ’n saak by die bestuur aan te meld.”