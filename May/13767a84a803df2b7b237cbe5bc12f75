“IS DIT dan nie ’n geval van first come, first served­ nie?” Só vra die 55-jarige Freddie Keyster van Bellville-Suid verontwaardig nadat hy die Sassa-kantoor in Bellville sonder dienslewering moes verlaat. Keyster sê hy het 13:00 op Maandag 10 Mei na die kantore gegaan om sy nodige dokumente betyds die volgende dag in te dien sodat sy ongeskiktheidstoelae einde Junie uitbetaal kon word. Maar dit het hom niks gehelp om daar te oornag nie, want die volgende oggend moes hy by ’n amptenaar hoor hy moet ’n afspraak maak. “Hoe kan hulle vir my sê ek moet ’n afspraak maak? Ek was dan dáár! “Ek was nommer 52 in die ry en het net soos baie ander mense geduldig gewag vir my beurt. “Dit is die eerste keer in 10 jaar dat dit met my gebeur dat ek ’n afspraak moet maak en eers ses weke later kan terugkeer. “Dit sit nie reg met my nie. Ek sit nou al die afgelope vier maande sonder geld!” kla hy moedeloos. Keyster sê hy verstaan glad nie waarom die Sassa-mense aan hom ’n datum moes gee nie. Medikasie “Ek was dan daar. Ek was dan bereid om in die ry te wag en het dan daar oorgeslaap. “Hoe kan hulle nou vir my ’n ander datum wil gee?” vra hy. Hy sê sy suster bring nou vir hom kos sodat hy iets het om te eet en sodat hy sy medikasie kan neem. “Maar dit kan nie vir ewig so aangaan nie. Ek moet vir myself en my familie kan sorg. “Ek gee so baie geld uit om na die Sassa-kantoor te travel – geld wat ek nie eens het nie! “Dan kan hulle ’n mens nie eens help nie. Hoe is dít regverdig?” vra hy. Shivani Wahab, woordvoerder van Sassa, sê die kliënte moet gehelp word of hulle nou ’n afspraak het of nie. Wahab verduidelik alle aansoeke vir die gestremdheidstoelaag vereis gewoonlik drie fisieke besoeke aan ’n Sassa-kantoor. Volgens Wahab moet die kliënt eers toegang tot ’n Sassa-kantoor kry vir die aansoek om die toelae. Die kliënt sal dan ’n afspraak ontvang om ’n dokter te besoek om die mediese assessering af te handel wat deel uitmaak van die aansoek om ’n ongeskiktheidstoelaag. Die kliënt kry daarna ’n laaste datum om terug te keer na ’n Sassa-kantoor, waar die uitslag van die aansoek meegedeel sal word.