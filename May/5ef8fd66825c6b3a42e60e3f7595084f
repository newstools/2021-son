TWEE talentvolle rymkletsers van die Boland gaan hul talente saamsnoer in ’n video en ’n show. Die rappers Ranny Kay van Saron en Murensia Block, oftewel Rosey die Rapper van Porterville gaan Saterdag 29 Mei die musiekvideo van hul nuutste song, “Rhyme Crime”, op plase in die Porterville- en Saron-omgewing skiet. Saterdag van 19:00 gooi hulle ’n heerlike hip-hop show in die saal op Saron se sportveld. Scratch “Met dié song wil ons weer die hip-hop community terugbring,” verduidelik Ranny. “Die song vat my terug na die era waarin ek grootgeraak het, met regte Kaapse hip-hop. Ons wil die gemeenskappe bewus maak waaroor hip-hop gaan. “Daar is te veel rappers wat claim hulle is hip-hop artists, maar hulle is nie. Die bekende DJ Jayo scratch ook op die song.” By Saterdag se show deel hulle die verhoog met ander plaaslike musikante. “Radio Eersterivier se span gaan die saal heropen nadat dit lank gesluit was tydens die Covid-19 lockdown,” laat hoor hy. Ranny het reeds baie sin­gles agter sy naam. Net laas jaar het hy twee musiekvideos’, “Aspoestertjie” en “Donderstorms”, bekendgestel. Rosey die Rapper was al lid van die bekende Charlton “Breimasjien” Davids van se Worcester-groep, Broederbond/Susterbond. Sy het ook al oral in Suid-Afrika getoer. Verder was sy betrokke in een van Vicky Sampson se produksies, “Many Roots, One Tree” in ArtsCape. Haar song “My Naam Hoor” is in 2019 vir ’n Ghoema benoem. Sportveld Die show kos R20 vir volwassenes en R10 vir kinders onder 18. Die toegangsgeld kan by die hek betaal word. Daar is oorgenoeg parkering op die sportveld en dit sal R30 per voertuig kos. Streng Covid-19-protokolle sal gehandhaaf word. WhatsApp gerus Fynhout Produksies vir bookings vir Ranny en Rosey die Rapper by 062 134 4915. Fynhout.produksies@gmail.com kan ook gemail word.