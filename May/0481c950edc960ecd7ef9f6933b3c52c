DIE Stormers het Saterdag hul tweede agtereenvolgende oorwinning in die Rainbow Cup-kompetisie behaal toe hulle die Sharks op ’n sopnat Kings Park in Durban net-net met 25-22 geklop het. Die Sharks het aanvanklik teen alle verwagtinge in die oorhand oor die Stormers se gedugte Springbok-voorry gehad. Hulle het die Stormers in die skrums onder geweldige druk geplaas. En al het die Sharks die balbesit in die eerste 20 minute met 65% oorheers, het die Kapenaars geleidelik weer hul voete gevind. Die Stormers se vleuel Edwill van der Merwe het in die 25ste minuut met ’n absolute briljante individuele drie vorendag gekom. Van der Merwe het die bal in sy eie helfte opgeraap. Hy het sy ore platgerek en met geweldige vaart en krag ’n paar teenstanders geklop en ál die pad gegaan om onder die pale te druk.Die spoedvraat se tweede drie het die rustydtelling 12-10 in die Kapenaars se guns gemaak. Die Sharks het die eerste drie van die game gedruk toe die stut Ox Nche in die 20ste minuut oorgedryf het. Curwin Bosch, die losskakel, het vroeër met ’n langafstand-strafdoel geslaag.Die Bok-flank Pieter-Steph du Toit het in die tweede helfte sowat 40 m genael vir die besoekers se derde drie. Die Sharks se Yaw Penxe en Aphelele Fassi het vyfpunters gaan druk om die telling weer gelykop gemaak.Aan die einde van die dag was die verskil tussen die twee spanne ’n strafdoel deur die plaasvervanger-losskakel, Tim Swiel. Die Stormers het nou met 13 punte opgeskuif na die tweede plek op die Rainbow Cup se puntelys.Al het Van der Merwe met sy twee drieë vir die Kapenaars uitgeblink, was dit Du Toit wat met die toekenning van speler van die wedstryd weggestap het. Du Toit het agterna gesê: “Dit is net great om weer te kan speel op die plek waar dit alles vir my begin het. “Ons het ’n bietjie in die eerste helfte in die skrums gesukkel, maar ons het sake gou reggestel.“Die bietjie selfvertroue ná laas week (se naelskraapse oorwinning oor die Lions) het vandag baie gehelp. Ná laas week se sege het die manne ’n bietjie in hulself begin glo.” Volgens Lukhanyo Am, kaptein van die Sharks, was dit ’n snaakse game. “Ons verdediging en ons vaste fasette het ons by tye in die steek gelaat. Ons kon teen die einde net nie uit ons halfgebied kom nie.” Sy eweknie van die Stormers, Steven Kitshoff, het erken die Sharks het hulle in die skrums gehamer.“Hulle het ons onder geweldige druk geplaas. Die plan was net om vir gebiedsvoordeel te speel. Ons het ’n paar tough games by die huis verloor. Die span het egter great karakter gewys deur terug te veg om nou twee games weg van die huis te wen,” het ’n Kitshoff gesê. Sharks – drieë: Ox Nche, Yaw Penxe, Aphelele Fassi; doelskoppe: Curwin Bosch (2); strafdoel: Bosch. Stormers – drieë: Edwill van der Merwe (2), Pieter-Steph du Toit; doelskoppe: Abner van Reenen (2) strafdoele: Tim Swiel (2).