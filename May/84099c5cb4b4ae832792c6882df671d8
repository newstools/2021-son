DIE Gautengse onderwysdepartement en familie van Enoch Mpianzi, wie tydens 'n skoolkamp verdrink het, het 'n skikkingsooreenkoms bereik. Die nuus is Vrydag deur die familie prokureur, Wikus Steyl, aan News24 bevestig. News24 berig dat die skikking op "undisclosed terms" met die seun se familie deur alle partye betrokke bereik is. Steyl noem dat die bedrag weens 'n vertroulikheidsooreenkoms nie bekend gemaak mag word nie. Hy voeg by dat die siviele-saak ook teruggetrek is. Intussen sê Mpianza se pa, Ekily Guy Intamba, egter die reis eindig nie hier nie. Hy voeg by dat die skikking nie sy seun sal terugbring nie. Intamba sê hulle wag op die uitslag van die kriminele saak, sodat geregtigheid vir sy seun kan geskied. Steyl noem dat die inligting rondom die kriminele saak op 'n latere stadium bekend gemaak sal word. Dit is al 'n jaar en vier maande sedert die graad 8 Parktown Boys Hoërskoolleerder in die Krokodilrivier verdrink het.