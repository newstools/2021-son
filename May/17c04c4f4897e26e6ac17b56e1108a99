DIE voormalige All Black-kaptein en tweemalige Wêreldbeker­-wenner, Kieran­ Read, het sy uittrede uit professionele rugby aangekondig. Die 35-jarige agtsteman het dié aankondiging Saterdag gedoen voordat sy Verblitz-span deur die Wild Knights in die halfeindronde van Japan­ se Topliga geklop is. In ’n sosiale media-post sê Read: “Ek sien uit daarna om na Nieu-Seeland terug te keer en tyd saam met my gesin deur te bring.” Read het die All Blacks in 127 toetse verteenwoordig, waaronder 52 as kaptein. Dit maak hom die All Black met die derde meeste toetse nóg. Hy was lid van Nieu-Seelandse spanne wat die Wêreldbeker in 2011 en 2015 gewen het en hy was in 2013 Wêreldrugby se speler van die jaar. Hy het ook vier Super Rugby-titels gewen met die Crusaders in Christchurch. “Dankie, Read. Ons wens jou alle sterkte toe met jou uittrede uit professionele rugby,” het Nieu-Seeland Rugby op sy amptelike Twitter-blad gesê.