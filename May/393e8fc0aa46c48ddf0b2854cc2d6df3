SIR Lewis Hamilton weet nou van watter stoffasie Max Verstappen, sy grootste teenstander vir vanjaar se Formule 1-wêreldtitel, gemaak is. Dit kom nadat Hamilton in sy haastige Mercedes-renmotor ’n derde sege van die seisoen verseker het deur die Spaanse Grand Prix Sondag te wen. Dié sewemalige wêreldkampioen het egter nie ’n maklike sege op Barcelona se Circuit de Catalunya gehad nie. Hy het vir ’n groot gedeelte van dié wedren Verstappen en sy Red Bull-motor gejaag. Hy sou hom uiteindelik verbysteek om ’n voorsprong van 14 punte op die puntelys oor die Hollander op te bou. “Dit was eintlik ’n baie goeie dag,” het Hamilton gesê. “Ek het vandag baie oor Max geleer, dalk meer as wat ek agtergekom het in ál die ander wedrenne saam. Dié was ’n goeie een. “Wanneer jy op die baan is, kom jy verskillende goed van mense agter deur noukeurig op te let. “Natuurlik was ek relatief naby aan hom en ek het baie oor sy kar geleer en hoe hy dit gebruik. Dit was beslis ’n goeie wedren in daardie aspek.” Al praat dié twee renjaers tot dusver met groot respek van mekaar, kon Hamilton homself nie keer om wel ’n omstrede woordjie te gooi nie, soos dit al ’n gewoonte geraak het. Baas Volgens die Brit lyk dit asof die Red Bull-motors se gebuigde vlerk hulle ’n voordeel gee as dit kom by die spoed van dié kar. Christian Horner, Red Bull se baas, het hieroor gesê: “Dit is iets wat Toto (Wolff, Mercedes se baas) voorheen genoem het. Ek twyfel of dit Lewis se opinie is. Dit kom dalk van elders.”