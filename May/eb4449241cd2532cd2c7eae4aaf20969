KLUBRUGBY is beslis weer op almal se lippe met klubs in die Westelike Provinsie wat al die afgelope drie weke met friendlies besig is. Dit is ter voorbereiding vir 5 Junie se amptelike afskop tot die ligaseisoen. SA Rugby het klaar reëls in plek gestel om die verspreiding van Covid-19 by rugbywedstryde te voorkom. Spesifiek wat klubs betref, is die een reël wat baie klubs finansieel gaan seermaak dat geen toeskouers toegelaat word nie. Dié uitdaging word nou kreatief benader en dit keer nie die lojale supporters om hul gunsteling span in aksie te sien nie. Die afgelope naweek se wedstryde het toeskouers gehad wat teen die omheiningsdraad van die velde opgeline het om die beste moontlike view van hul klub in aksie te kry. Rugbyhelde Sommige sit in hul kar om die aksie te aanskou terwyl ander by die laagste muur sal staan net om hul gemeenskap se rugbyhelde in aksie te kan sien. Die feit dat sommige klubs se velde langs ’n pad geleë is en net met draadomheining geskei word, maak dit makliker vir ondersteuners om op so ’n manier hul klub in aksie te sien. Maar omdat die spasie beperk is, is dit ’n first-come-first-served-grondslag vir die ondersteuners. Son het reeds berig hoe meer klubs digitaal savvy raak. Eersterivier, oftewel Rivas, is een van die klubs wat die games op sy Facebook-blad live stream. Daar word landwyd gebid vir die tyd dat Covid-19 nie meer ’n faktor sal wees nie en gemeenskappe weer vanuit die paviljoen hul helde kan gaan aanskou.