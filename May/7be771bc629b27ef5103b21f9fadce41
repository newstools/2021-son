OLE Gunnar Solskjær het al vrede gemaak met die onbeskikbaarheid van Harry Maguire, sy ster-verdediger en kaptein, vir môre se Uefa Europa League-eindstryd teen Villarreal. Die Manchester United manager moes drie keer in Sondag se onderhoud met Sky Sports bevestig Maguire gaan nie gereed wees om in Gdansk, Pole, uit te draf nie. Solskjær het die meeste van sy sterspelers Sondag laat rus. Dit was in die Red Devils se laaste Engelse Premierligastryd van die seisoen teen Wolves. United het met 2-1 gewen om sy onoorwonne rekord in wegwedstryde voort te sit. Oor Maguire se beskikbaarheid het Solskjær gesê: “Ek gaan wag tot Woensdag. Miskien om te sien of hy al teen Dinsdag kan hardloop, maar dis steeds ’n bietjie vergesog. Ek verwag nie dat hy gereed sal wees nie. “Hy wil natuurlik speel, maar die dokter moet die besluit neem. Ek verwag nie dat hy gereed gaan wees nie. “Dit lyk nie goed nie, maar ek is ’n ewige optimis; ek bly hoop.” Volgens Solskjær sal Maguire vandag in die span se oefensessie in Gdansk moet wys hy kan voluit oefen, voordat hy vir die derde keer beaam het dat die verdediger nie gereed sal wees nie. Die United-bestuurder voel egter dis ’n geleentheid vir die spelers wat wel beskikbaar is, om nou hul kans aan te gryp en die Red Devils se titeldroogte te breek. Hul laaste sukses was juis die verowering van die Europa League-kroon in 2017. “Daar sal altyd druk op United wees om titels te wen. Dié is een van die stappe. “Soms kan die verowering van ’n trofee egter tekort­kominge in ’n span wegsteek, maar die vordering in die liga en die feit dat ons al in baie halfeindstryde gespeel het, is ’n bewys van vooruitgang. “Die volgende stap vir dié span is om trofeë te wen en die kampioen in die Premierliga uit te daag. “Wanneer ’n mens goed wen, wil jy mos net meer en meer wen. Jy wil daai sensasie weer voel.”