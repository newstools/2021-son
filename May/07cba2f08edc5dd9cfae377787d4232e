DIE Nederlander Max Verstappen is vir die eerste keer in sy loopbaan die voorloper op die Formule Een-punteleer. Die Red Bull-bestuurder het gister die Monaco GP gewen om die top-posisie in te neem. Verstappen was van die begin af in beheer in Monaco. Die ongeluk het Charles Leclerc, die Ferrari-bestuurder, getref nadat sy motor nie betyds herstel kon word nie. Leclerc was skitterend op dreef en het die voorste posisie op die grid ingeneem. Hy het egter kort nadat hy die vinnigste tyd opgestel het, ’n ongeluk gemaak. Die Ferrari-span kon nie betyds sy motor herstel nie en hy kon dus nie wegspring nie. Dit was die eerste keer dat Leclerc daarin kon slaag om in sy tuis-GP die vinnigste tyd op te stel. Sy ongeluk het ook bygedra dat talle top-jaers nie hul oefenrondtes kon voltooi nie. Verstappen het die wedren goed begin. Die Red Bull-bestuurder het stadig maar seker sy stempel afgedruk en Mercedes se Valtteri Bottas agtergelaat. Mercedes se Lewis Hamilton is vroeg terug kuipe toe, maar dié taktiek het nie vrugte afgewerp nie, aangesien hy gesukkel het om verby Pierre Gasly te kom. Vir Bottas het dinge nog slegter verloop. Hy was in die tweede plek toe hy die kuipe besoek het. Ongelukkig vir hom kon die Ferrari-span nie daarin slaag om sy regter-voorwiel af te kry nie en hy moes uittree. Toe Verstappen die kuipe besoek het, was hy gou weer uit, met net sy spanmaat, Sergio Perez, voor hom. Perez het die skoon baan voor hom goed gebruik en Hamilton, Gasly en Sebastien Vettel ore aangesit om die vierde plek in te neem. Met net 18 rondtes oor, was Verstappen voor, met Carlos Sainz en Lando Norris in die ander twee podium-posisies. Hamilton kon nie veel regkry nie en was steeds in die sewende plek. Die vurige Brit het tog daarin geslaag om ’n nuwe Monaco-rekord vir ’n rondte op te stel.