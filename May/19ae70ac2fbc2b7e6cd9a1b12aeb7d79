DIE Tiere het Saterdag op Accordion Park in Belhar weer behoorlik gebrul! Die rugbyklub Tygerberg het Belhar in die klubrugby-derby met 35-12 ore aangesit. Dié derby is een van die grootste van die moderne era van klubrugby in die Wes-Kaap. Ofskoon dit Tygerberg se eerste opwarmingstryd van die jaar was, het die magtige Tiere gerieflik gewen. Dié derby is altyd een van die groot trekpleisters in WP-rugby en lok altyd duisende toeskouers. Weens die Covid-19-beperkings kon daar egter geen toeskouers teenwoordig wees nie. Ebrahim Beukes, oftewel Briem soos hy onder Bellies Boys bekendstaan, het verlede jaar die leisels as hoofafrigter by Belhar oorgeneem. Hy was vir twee jaar voor dit die assistent. Briem kom deur die ranks by Belhar en was as speler ’n gedugte skrumskakel. As afrigter was hy lank in beheer van die o. 20-span. Al het Belhar nie as oorwinnaar van die veld gestap nie, was Briem in sy noppies met sy span se vertoning. Volgens hom was daar talle positiewe aspekte van sy span se spel. Beukes het gesê: “Ons het baie goed begin deur die eerste drie te druk. “Die manne het gehou by ons game plan. Dit het dit makliker gemaak om te compete teen ’n baie goeie Tygerberg-span. “Wanneer dit by dié derby kom, is ons altyd baie opgewonde om te speel. Ons as afrigters is op die oomblik baie tevrede met ons spel. “Weens omstandighede is dit tans vir ons baie om net weer te kan speel, maar daar is altyd ruimte vir verbetering.” Al is die game op die Tiere se Facebook-blad gelive­stream, is dit nie dieselfde soos om een van dié derbies in lewende lywe by te woon nie. “Toeskouers bel gereeld om te hoor of hulle wedstryde kan bywoon. Dis nogal moeilik om hulle weg te wys. “Almal wil deel wees van die rugby en die daily operations van die klub, want hulle is lief vir hul klub. Dit gaan so by elke klub, maar wat kan ons doen? Reëls moet gehandhaaf word.”