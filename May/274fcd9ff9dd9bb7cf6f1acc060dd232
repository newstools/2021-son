NIEU-SEELAND 10, Australië 0. Nee, dit is nie die telling van ’n sokker- of hokkiewedstryd nie. Dít is die aantal seges wat die Kiwi’s se Superrugbyspanne reeds in hul Trans-Tasman-kompetisie teen hul Australiese eweknieë opgestapel het. Ná twee rondes in dié kompetisie het die Nieu-Seelandse spanne reeds ’n allemintige 416 punte opgestapel as die tellings van hul 10 oorwinnings saamgetel word. Die Aussies se saamgetelde telling is 214 – ’n duidelike bewys van die tekortkominge van rugby in dié land en die rede waarom hulle deesdae net die sewende beste op Wêreldrugby se ranglys is. Daar was groot verwagtinge vir dié reeks, veral vanaf Australiese spanne. Herlewing Sprake van ’n herlewing en verbetering in hoe drie van die land se vyf Superrugbyspanne speel, het optimisme ingeboesem. Ná twee naweke se vernederings het dit egter duidelik geword dat daar nog ’n lang pad op die Aussies wag voor hulle enigsins as mededingend beskou kan word. En dit sal ook geld op internasionale vlak wanneer die sukkelende Wallabies in Julie in drie toetse teen ’n baie goeie Franse span te staan kom. Daarna wag Rugby Championship-verpligtinge ook nog op die Aussies, maar die kanse daar is ewe skraal dat hulle die mas gaan opkom teen die All Blacks en Jacques Nienaber (afrigter) se Springbokke. Die bepalings vir vanjaar se Rugby Championship is reeds oor die naweek uitgereik. Die Bokke gaan die Wallabies twee keer in Australië pak. Albei toetse teen die All Blacks sal ook in Nieu-Seeland gespeel word. Die uitdaging om die Wallabies twee keer in hul agterplaas te pak, sal egter nie die Suid-Afrikaners veel afskrik nie. Veral nie met ’n fisieke wedstrydplan wat die Aussies se tekortkominge verder kan blootlê nie. DIE RUGBY CHAMPIONSHIP SE BEPALINGS 14 Augustus Springbokke t Argentinië (Suid-Afrika) 21 Augustus Argentinië t Springbokke (Suid-Afrika) Australië t Nieu-Seeland (Australië) 28 Augustus Nieu-Seeland t Australië (Nieu-Seeland) 11 September Nieu-Seeland t Argentinië (Nieu-Seeland) Springbokke t Australië (Australië) 18 September Argentinië t Nieu-Seeland (Nieu-Seeland) Australië t Springbokke (Australië) 25 September Nieu-Seeland t Springbokke (Nieu-Seeland) Australië t Argentinië (Australië) 2 Oktober Springbokke t Nieu-Seeland (Nieu-Seeland) Argentinië t Australië (Australië)