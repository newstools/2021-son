HOEWEL sy span nie die oorwinning kon behaal nie, is hoofafrigter Julian “Doc” Williams ingenome met sy Franschhoek-span se vertoning. Franschhoek het met 19-19 gelykop gespeel teen sy Paarl-buurspan in die Wynland-distrik. Dis ’n goeie uitslag vir Williams se Westelike Provinsie Superliga B-troepe, aangesien Paarl ’n Superliga A (SLA) span is. “Paarl is nou wel ’n SLA-klub terwyl ons in SLB speel, maar wanneer ons mekaar in ’n friendly kry, dan is die speelveld amper gelyk,” het ’n trotse Williams aan Son vertel. “Die wedstryd is vir ons altyd soos ’n derby.” Met Saterdag se eendeweer was die meeste van eindtellings, soos in die geval van Franschhoek teen Paarl, maar baie laag en close gewees. Maar dít het glad nie die manne van Franschhoek gekeer om die wedstryd te geniet nie. Williams sê: “Ons is baie dankbaar dat klubs weer kan operate. Franschhoek is ’n baie groot gemeenskap en vir ons beteken dit baie. Die ouens is net bly daar word weer gejol.” Soos met baie van die community-driven klubs moes Franschhoek kreatief begin dink aan ’n alternatiewe bron van inkomste. Hekgeld is vir baie van die klubs hul enigste bron van inkomste. Weens Covid-19 steun baie klubs nou op borge. “Ons het gepraat met die omliggende besighede en goeie terugvoer gekry, maar ons het ’n plan B en selfs C. Die vervoeruitgawe is maar vir ons een van die grootstes en dis die een wat ons probeer oorbrug.” Williams en sy assistente, Garlin Alberts, Herman Koegelenberg en Arleon Davids, het nog twee wedstryde oor voor die nuwe ligaformaat amptelik volgende maand afskop. Saterdag is dit Germaine Brinkhuis en Allie Harris se span, Strand Liga. Dan is dit ’n kombinasie van wedstryde teen Young Standards en Laer Paarl.