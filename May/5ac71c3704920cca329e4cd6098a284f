DAAR word dikwels gesels oor sportmanne en -vroue “wat hul spurs verdien het”, maar wanneer dit kom by Cape Town Spurs FC, is dít ver van die werklikheid. Die Kaapse sokkerspan het die afgelope jaar ’n verleentheid geword vir die destydse Mighty Eagles. En nou wink relegasie vir die klub wat jare gelede diep in die hart van Kaapse sokkerondersteuners ingekruip het. Talle legendes van die klub voel dat alles begin verkeerd loop het toe die eienaars besluit het om die klub se ou badge te vervang. En nou word woorde soos “verleentheid”, “rampspoedig” en “skande” gereeld in dieselfde sin as Cape Town Spurs genoem. Die klub het ’n trotse geskiedenis, met wyle Ronnie Martin wat die eerste eienaar geword het toe hy die klub by die destydse Western Province oorgekoop het. Spurs het oor die jare ’n suksesvolle soccer brand geword wat veral gedurende die apartheidsjare sokkergeesdriftiges van die agtergeblewe gemeenskappe iets gegee het om oor opgewonde te raak. Ná laas seisoen se groot bohaai met die rebranding van die klub is daar groot beloftes gemaak oor die rol wat die klub weer in dié gemeenskappe sou speel. Voormalige Spurs-helde is glo nooit betrek om te probeer help dat die klub sy gloriejare herwin nie. Daar was sprake dat die oud-Spurs-doelskieter Shaun Bartlett aanvanklik genader is, maar dat daar glo nie ’n ooreenkoms met hom bereik kon word nie. Ari Efstathiou, Spurs se grootbaas, sal hoop dat sake dié naweek volgens plan sal verloop en dat hy wel nog kans kan kry om die Spurs-naam in ere te herstel. Spurs kom in sy laaste wedstryd van die seisoen teen die span van die Universiteit van Pretoria te staan. Calvin Petersen, een van die “Terrible Twins” wat in Spurs se kleure verwoesting op die sokkerveld gesaai het, het die huidige situasie as “rampspoedig” beskryf. “So ’n household name en ’n powerhouse op die veld, maar kyk nou ... Ons het nooit ’n game in die Athlone Stadium verloor nie. “Ek dink die mense wat nou die show run, is nie goed vir die club óf die game nie. “Die spelers moet ook verantwoordelikheid dra. Hulle dink dat hulle reeds alles achieve het, maar hulle het eintlik niks bereik nie. Kyk net in watse gemors bevind die klub hom nou,” het die voormalige Spurs- en Moroka Swallows-doelskieter bygevoeg. Intussen het Keith America, die ander lid van die “Terrible Twins”, ook sy mond uitgespoel. “Dit is sad om te sien hoe die brand verkrag word,” het America begin. “Daar is te veel politiek in sokker en coaches word nie toegelaat om hul werk te doen nie. “Ek ken nou nie al die ins and outs wat by Spurs aan die gang is nie, maar dinge sal vinnig moet verander,” het America bygevoeg. Nog ’n Spurs-legende, Dot Borman, kan nie glo wat tans met die klub gebeur nie. “Dit is skokkend dat die span sukkel om kop bo water te hou. En dít nogal in die Eerste Liga. “Ek is skoon op hete kole oor Spurs se lot. Om te dink watse gehaltespelers die klub destyds tot sy beskikking gehad het - en wat hy nou het. “Ek het verwag dat hulle van die ou manne en coaches sou genader het om die klub uit te help. Dis baie teleurstellend om te sien wat gebeur.”