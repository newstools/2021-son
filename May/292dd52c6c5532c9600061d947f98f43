’N DUBBELE eer wag op Suid-Afrika se Kevin Le­rena as hy sy boksgeveg op 17 Julie in Brussel, België, teen Ryad Merhy kan wen. ’n Oorwinning sal nie net beteken dat hy die IBO en WBA se tussengewigtitel verenig nie, maar hy sal dan ook net die tweede Suid-Afrikaner ná Piet Crous in 1984 word wat met ’n WBA-tussengewigtitel kan spog. Crous het Ossie Ocasio van Puerto Rico op 1 Desember 1984 in die Superbowl by Sun City eenparig met punte geklop. Lerena, wat in Desember verlede jaar laas geboks het, sal egter omtrént Mount Everest moet uitklim om Merhy te klop. Dat Merhy ’n gevreesde uitklophou het, word in die rekordboeke onderstreep deurdat hy 24 van sy 29 teenstanders uitgeslaan het. Dit laat ’n mens wonder hoe Lerena sal reageer as Merhy hom met een van dié kanonhoue teen die kop tref. En om ’n teenstander van Merhy se kaliber boonop voor sy tuisskare te gaan aandurf, kos durf soos min. As Lerena egter die algehele wêreldkampioen wil word, sal hy die bestes moet klop. Merhy se enigste nederlaag was in 2018 toe hy met ’n TKO in die 11de ronde teen die Fransman Arsen Goulamirian verloor het. Goulamirian is die onoorwonne en huidige WBA-superkampioen. ’n Sege sal Lerena se loopbaan ’n massiewe hupstoot gee, terwyl ’n nederlaag ’n onwelkome terugslag sal wees.