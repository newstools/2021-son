LAMBERTSBAAI. – Terwyl Lizel Toontjies se familie regmaak om hul geliefde dogter, suster en ma ter ruste te lê, het haar vermeende moordenaar sy eerste hofverskyning gemaak. Thomas Vraagom (30) het gister vir die eerste keer in die Clanwilliam-landdroshof verskyn. Hy staan tereg vir die moord op sy girlfriend, Toontjies. Die twee was meer as 12 jaar in ’n verhouding. Toontjies (36) van Lambertsbaai het weens messteke in die rug beswyk. Die voorval het op Moedersdag gebeur. Sukkel Die familie beskryf Toontjies as ’n liefdevolle mens wat net oë vir Vraagom gehad het. Hulle het eksklusief met Son gesels oor die twee se verhouding. Hulle sê Toontjies het alles vir haar kinders gedoen het, al het sy haar eie battles geveg. Die gesin sê almal sukkel nog om oor haar dood te kom. Esmarelda van Rheenen, ’n skoonsus, vertel die gesin tref begrafnisreëlings. “Ons wil haar ’n waardige begrafnis gee omdat sy ’n waardevolle persoon was. “Dis nog moeilik vir ons, maar ons wil haar reg afstuur sodat haar siel in vrede kan rus.” Die familie beplan ’n begrafnis vir 22 Mei. Vraagom se saak is tot 28 Junie vir verdere ondersoek uitgestel.