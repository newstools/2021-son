DIE Arsenal-sokkerklub se Engelse Premierliga-veldtog het dié naweek darem weer in die regte rigting beweeg. Mikel Arteta (manager) se span het gister ’n 14de oorwinning vir die seisoen verseker. Doele deur Mohamed Elneny en die Arsenal-kaptein, Pierre-Emerick Aubameyang het die Gunners tot ’n sege van 2-0 oor Newcastle United gehelp. Dié oorwinning het Arteta se span tot die negende plek op die punteleer laat klim. Dit het dalk ook vrese oor sy toekoms as manager van die sukkelende span verlig. Arteta is verlede seisoen ingebring om die Gunners weer ’n krag in Engelse en Europese sokker te maak. Nadat daar aan die einde van verlede seisoen en begin van die huidige seisoen belowende tekens was, het dinge vinning begin skeefloop. Die Londense klub kan steeds kwalifikasie vir deelname aan ’n Europese kompetisie misloop. Daar is later dié week nog ’n goeie kans dat die Gunners die eindstryd van die Uefa Europa League kan haal. Dan wink deelname aan die Champions League as hulle in die eindstryd koning kraai. Hulle moet egter ’n 1-2 agterstand ná die eerste been van hul halfeindstryd teen Villarreal uitwis om dít te vermag. Die kanse om ten minste sesde of sewende in die liga te eindig en só vir die Europa League te kwalifiseer, is ook nog nie buite die kwessie nie. Maar hiervoor sal Arsenal ál vier sy oorblywende wedstryde moet wen en vir ’n paar gunstige uitslae in ander wedstryde moet bid. Die Gunners se oorblywende wedstryde in die liga is teen West Brom (9 Mei), Chelsea (12 Mei), Crystal Palace (19 Mei) en Brighton (23 Mei).