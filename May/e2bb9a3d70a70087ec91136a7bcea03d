DIE voorsitter van ’n skoolbeheerliggaam (SBL) het Maandag in die hof verskyn omdat hy na bewering ’n man tydens ‘n gemeenskapsvergadering by ’n laerskool doodgesteek het. Brig. Leonard Hlathi, 'n polisiewoordvoerder, sê ’n 22-jarige man is met ’n mes gesteek toe 'n vergadering Vrydag by Duvha Park Primêr in Emalahleni gewelddadig geraak het. ’n Onderonsie het na bewering uitgebreek terwyl die vergadering aan die gang was. Dit het daartoe gelei dat die verdagte na bewering ’n ander man gesteek het. Die slagoffer is na die hospitaal geneem vir behandeling, maar het later aan sy beserings beswyk. Hlathi sê die polisie is oor die messtekery ingelig en die 43-jarige man is gearresteer. Die polisie en provinsiale onderwysdepartement het die voorval veroordeel en het ’n beroep op gemeenskapslede gedoen om nie geweld te gebruik om konflik en meningsverskille op te los nie. Amptenare van die onderwysdepartement was Maandag by die skool om uit te vind wat tot die voorval gelei het. -TimesLive 