DIE ma van ’n babatjie is Dinsdagaand in Kraaifontein koelbloedig doodgeskiet. Sisanda Sesi (27) se jaar en drie maande oue baba, is ook in die skietvoorval gewond en is tans in die hospitaal. Sesi, wat in haar huis geskiet is, is op die toneel dood. Die voorval het Dinsdagaand omstreeks 22:10 in Jikizinto-straat in Bloekombos gebeur toe ’n onbekende man op die ma en haar babatjie losgebrand het. Dit kom nadat Mischa Jodamus (31), die ma van ’n sewe maande oue baba, ook in haar huis in Montagu Village, Lavender Hill, doodgeskiet is. Dié voorval het Maandagaand gebeur terwyl sy in haar wendyhuis se kombuis besig was. Die vermeende skieter het tot by haar kombuisvenster gekom en haar deur die venster geskiet. Hy het daarna van die toneel weggehardloop en is nog nie gearresteer nie. In nog ’n skietvoorval, ook Dinsdagaand in Kraaifontein, is ’n onbekende man in Ou Paarlweg by De Nova doodgeskiet. Dit kom nadat daar Maandagaand ook twee mans in Annemeitstraat, Bloekombos, koelbloedig doodgeskiet is Volgens kol. Andrè Traut, polisiewoordvoerder, word die moorde nog ondersoek en niemand is nog gearresteer nie.