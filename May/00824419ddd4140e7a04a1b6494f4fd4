DIE sokkerspan van Spes Bona sal vinnig moet regruk as hy aan die einde van die seisoen die relegasie-valbyl in Safa Cape Winelands se Derde Liga wil vryspring. Al is dit nog vroeg in die seisoen, bevind Spes Bona hom tans in die laaste posisie op die punteleer. Coach Kevin Woodman se span het Saterdag op sy tuisveld in Cloetesville vir ’n vyfde keer in ’n ry verloor. Hierdie keer was dit Mbekweni Cosmos wat met 4-3 koning gekraai het. Woodman sê sy span se gesukkel kan toegeskryf word aan die spelers se onvermoë om kanse in doele te omskep. Woodman sê: “Dit is dieselfde ou deuntjie dat ons nie van ons kanse gebruik maak nie. Hopelik sal ons luck binnekort begin draai.” Spes Bona het teen Cosmos goeie rekenskap van homself gegee en was in ’n stadium nog met 2-1 voor. Die spanne was laat in die wedstryd nog met 3-3 gelykop. ’n Doel deur Cosmos se Athi Phekula het egter die tuisspan se vuur geblus. Spes Bona kom Saterdag in Kayamandi teen die sukkelende Stellenbosch City te staan. City het onlangs die streek genader om hom van die kompetisie te onttrek, maar die kompetisie-komitee het daarteen gestem. Die bepalings is: Vrydag: MBEKWENI-STA­DION, 19:00 African Jaguars t Stellenbosch United; 21:00: Mbekweni United t Mbekweni Cosmos. Saterdag: KAYAMANDI-STADION, 15:00: Stellenbosch City t Spes Bona. ESSELENPARK, 16:00: Glen View Aces t FC Malaga; DENOVA: Denova United t City Killers. Sondag: MBEKWENI-STADION, 15:00: Paarl United t Maties. Uitslae: Spes Bona 3, Mbekweni Cosmos 4; Glenview Aces 2, De Novo United 2; FC Malaga 3, Paarl United 1; City Killers 2, Glen Eagles 2.