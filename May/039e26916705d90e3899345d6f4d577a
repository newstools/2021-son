DIE lewe van twee boesemvriende van Scotts­dene het vroeg Saterdagoggend saam tot ’n einde gekom toe hulle in Wallacedene, Kraaifontein, doodgeskiet is. Keagan Fredericks en Quintin Marais is eers van hul besittings beroof en daarna agtervolg tot by ’n huis waar hulle doodgeskiet is. Volgens Keagan se ma, Ester Fredericks, het die skieters die deur afgetrap 15 minute nadat die vriende by die huis aangekom het. Ester vertel gister sy en haar man, Karel, soek antwoorde, want hulle het nie eens geweet hul seun was weg van die huis nie. Sleutel Volgens haar het hy en Quintin soos gewoonlik Vrydagaand voor die huis sit en drink. Die twee is later met nog ’n vriend daar weg om nog drank te gaan koop. Sy vertel: “Hy het ingekom en vir my die sleutel gevra sodat ek nie hoef op te staan vir hom nie. “Ek het nee gesê. Ek het gesê ek sal self die deur oopsluit. “Hy en sy vriende het heeltyd voor die deur gesit en drink. “Ek het nie eens geweet hulle is hier weg tot die volgende oggend nie. “Gewoonlik sal ek wakker bly tot hy inkom, maar die nag het ek teen 03:00 aan die slaap geraak.” Volgens Ester het iemand haar omstreeks 10:00 Saterdagoggend kom roep omdat die polisie op soek was na die familie van twee onbekende mans wat doodgeskiet is. Ester vertel: “Toe die klong my kom roep was ek deurmekaar en het gesê: ‘Nee, my kind skiet nie mense nie.’ “Hy’t net gesê ek moet kom kyk, want hy gaan nie vir my sê wat dit is nie. “My man en die hele pad se mense het na die polisie se CCTV-footage gaan kyk. “Hulle het begin skreeu en gesien dat die footage wys dis my seun en Quintin wat by die tavern uitloop. Die polisie het ook die toneel­foto’s gewys.” Karel sê hy wens die speurder kan na hul huis toe kom sodat hulle met die ondersoek kan help. Hy vaar uit: “Hier was nog geen speurder nie! Ons het nou al baie goed gehoor van wat eintlik daar gebeur het. “Ons sal hom kan help met leidrade. Al wat ons soek is closure.” Quintin se ma, Linda Marais, sê sy en haar seun het nog Vrydag saam in die voorkamer gesit. Toe sy hom weer sien, toe lê sy lyk in die lykhuis. “Dit was regtig niks lekker om my seun so te sien lê nie. “Hy was my enigste seunskind en hy’t belowe om na my en sy pa te kyk. “Hy was my hart se punt. Nou moet ek gaan slaap en opstaan met trane,” vertel Linda huilend. ’n Polisiewoordvoerder, sers. Noloyiso Rwexana, bevestig die polisie ondersoek ’n dubbele moordsaak nadat twee mans (27) en (34) noodlottig gewond is. Rwexana sê: “Die slagoffers is Saterdagoggend omstreeks 05:00 in Grootboomstraat in Wallacedene, Kraaifontein deur onbekende verdagtes doodgeskiet. “Niemand is nog gearresteer nie.” Rwexana vra dat mense met inligting oor die skietvoorval speursersant Elton Luyt by 082 469 3319 sal kontak.