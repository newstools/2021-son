DAAR is ’n goeie kans vir Keegan Petersen om eersdaags sy debuut in toetskrieket vir Suid-Afrika te maak. Petersen toer saam met die Proteas na die Wes-Indiese Eilande. Daar gaan twee toetse teen die Windies gespeel word. Die eerste toets begin op 10 Junie in St Lucia. Die 27-jarige Paarliet is sedert die einde van 2019 in die Proteas se toetsgroep. Hy het egter nog nie speelkans gekry nie. Faf du Plessis se uittrede laat egter nou ’n leemte in die middelorde met KP wat met Kyle Verreynne meeding om daai plek te vul. Dean Elgar, die nuwe toetskaptein, is Saterdag gepols toe hy gevra is wie moontlik die Faf-leemte kan vul. Elgar het gesê: “Sonder Faf kom ’n ou soos Keegan Petersen in aanmerking. Hy wag al geruime tyd op die kantlyn, so, as hy gekies word, is dit ’n gulde geleentheid vir hom. “Hy moet natuurlik die geleentheid aangryp wanneer dit kom. Hy het nou al ’n paar groot tellings in plaaslike krieket onder die belt en het baie lopies die laaste paar seisoene aangeteken, wat goed is vir ons. “Hy bring ’n goeie houding, goeie energie en ’n ander dinamika aan ons kolforde.” Die uittredes van Du Plessis en voor hom Hashim Amla en AB de Villiers beteken daar is min ervaring in die kolforde. Elgar, Temba Bavuma en Quinton de Kock is die enigste ervare toetskolwers, hoewel hul rekords nie juis vrees by ander lande se boulers sal inboesem nie. Petersen kan dus vir hom ’n permanente plek in die toetsspan oop kolf as hy die Windies in albei toetse in St Lucia pak.