JAKE White, die afrigter en direkteur van rugby by die Bulls, beskou die Wes-Kaap as die “hoofkantoor” van rugby in Suid-Afrika. White se span het die Stormers Saterdag in die Cape Town Stadium met 20-16 geklop en is deesdae ’n perd van ’n ander kleur. Die Bulls het in die onlangse verlede, veral in die era voor Covid-19, maar min sukses in die Kaap behaal. Sedert White by Loftus aan die stuur is, het hulle egter nog nie teen die Stormers verloor nie. Trouens, die naaste wat John Dobson, die Stormers se hoofafrigter, se manne daaraan kon kom om die Bulls te klop, was in Maart vanjaar. Dis toe Juarno Augustus, die Stormers se agtsteman, die bal in die Bulls se doelgebied verloor het in sy poging om die wendrie te druk. ’n Aanduiding van die Bulls se huidige houvas op die Stormers is waarskynlik die reuse-voorsprong wat hulle in die Super Rugby Unlocked-toernooi in Oktober verlede jaar gehad het. Die wedstryd is ná 63 minute weens ’n donderstorm kortgeknip met die Bulle met 39-6 stewig in die saal. White is ingenome met sy span se vordering, veral in wedstryde in die Kaap. “Hierdie (Bulls) is ’n goeie span,” het White ná Saterdag se game aan die media gesê. “Ek het toevallig gekyk toe ons opgewarm het vanmiddag – daar is omtrent 10 of 12 spelers in ons span wat van die Wes-Kaap af kom. (Manne soos) Embrose (Papier), Chris Smit, wat by Sacs was, Zak (Burger), Stravino (Jacobs) en die lys gaan aan. Nizaam Carr en Grobbies (Johan Grobbelaar). Die Wes-Kaap-area is ’n hoofkantoor van Suid-Afrikaanse rugby. “Jy kon maar net vandag na die skolerugby gekyk het – die Wes-Kapenaars kan rugby speel. “Ek is heeltemal tevrede dat ons van die Noorde af kan kom Kaap toe en met ’n wen onder die blad huis toe kan gaan,” meen White. Cornal Hendricks en David Kriel, wat albei ook Saterdag vir die Bulls in aksie was, is ook van die Wes-Kaap. Saterdag se Rainbow Cup-wedstryde: 13:45: ELLISPARK – Lions t Stormers; 18:10: LOFTUS VERSFELD­ – Bulls t Sharks