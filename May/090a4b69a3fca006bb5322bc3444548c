’N VOORAANSTAANDE Durbanse prokureur is dood gevind met steekwonde aan sy bors en hande. Theasen Pillay (47) van Theasen Pillay & Associates is Vrydag in sy woning in Umhlanga gevind. ’n Geregtelike doodsondersoek is deur die Durban-Noord-polisiestasie aangevra. Kapt. Nqobile Gwala, ’n polisiewooordvoerder, sê die polisie het ’n klag ontvang van ’n man wat dood aangetref is met steekwonde in Solstice-weg in Umhlanga Ridge. Gwala het gesê dat hy op die toneel dood verklaar is en dat sy dood ondersoek sal word. Prem Balram, hoof van die privaat sekuriteitsmaatskappy Reaction Unit SA, sê hulle het omstreeks 11:34 ’n oproep ontvang van ’n familielid wat op sy lyk afgekom het. Balram sê Pillay se broer het die lyk gevind nadat hy toegang tot die woning verkry het met ’n spaarsleutel. Lede van dié maatskappy en paramedici is na die toneel ontbied en het Pillay in sy slaapkamer gevind. Pillay was aan die stuur van ’n aantal omstrede sake in Durban. - News24