DIE plaaslike padwedloop-gemeenskap is gister geskok deur die nuus dat die gewilde langasem Farieda Williams gister ná ’n kort siekte in die ouderdom van 62 jaar oorlede is. Williams sal nie net onthou word as ’n geweldig passievolle langafstand­atleet nie, maar sy sal veral onthou word vir haar uit­stekende bydrae aan liefdadigheidsorganisasies. Farieda was ook lank ’n lid van die VOB-atletiekklub voordat sy die laaste paar jaar as sekretaresse van die Central Athletics-klub gedien het. Sy’t nie vir haarself gehardloop nie. Sy was iemand wat haar sport gebruik het om geld in te samel vir die minderbevoorregtes. Williams het nie net die uitmergelende Comrades Marathon nege keer in haar loopbaan suksesvol kafgedraf nie, maar het die Two Oceans Marathon ook ’n allemintige 17 keer afgelê. Sy’t die ultra-marathon oor 56 km 10 keer voltooi en haar permanente Two Oceans-nommer (4689) verdien. Sy was dus ’n lid van die gesogte Two Oceans Blue Number Club. Benewens haar 10 ultras het sy ook sewe Two Oceans-halfmarathons en talle ander wedlope in haar loopbaan van sowat 30 jaar voltooi. Williams het onlangs op haar Facebook-blad geskryf: “My filosofie is om die beste met die slegste te neem en êrens langs die pad sal dit ten goede regkom as ’n mens die regte houding het. “Ons kan ’n verskil in iemand se lewe maak. Laat ons vandag ’n verskil in iemand se lewe maak.” Jutta Lenz, ’n vriendin, sê: “Ek’s absoluut geskok. Sy was ’n ongelooflik energieke vrou wat baie lief vir haar hardloop was. Rus in vrede, Farieda.”