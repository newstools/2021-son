DIE eerste dag van die skoolkwartaal in Noordwes het Maandag op 'n bloedige noot begin toe 'n onderwyser na bewering 'n vroulike kollega gesteek het. Volgens Elias Malindi, woordvoerder van die departement van onderwys, het 'n 64-jarige onderwyser van die Tolamo Primêre Skool in Letlhakaneng, Brits na bewering 'n 47-jarige juffrou by die Tshefoge Primêre Skool in Vaalboschloot gesteek. Malindi sê Tshefoge Primêr is sedert laas kwartaal onder konstruksie en dat leerlinge tydelik na 'n gemeenskapsaal geskuif is. Die verdagte het na bewering die saal met geweld binnegegaan en het geweier om gesanitise te word of sy temperatuur te laat neem. "Die bewering is dat sy gesig met 'n balaclava bedek was toe hy by die saal ingegaan het. Hy het die slagoffer geroep en na buite gegaan, waar 'n argument tussen hulle gevolg het. "Na verneem word het die onderwyser verskeie steekwonde aan die agterkant van haar nek en rug gehad. Die personeel van die skool het daarin geslaag om die skuldige vas te trek en het die polisie ontbied,' sê Malindi. Die juffrou is steeds in 'n kritieke toestand in ICU. Lt. kol. Adele Myburgh, 'n polisiewoordvoerder, bevestig die voorval het plaasgevind en sê die onderwyser is aangekeer. Myburgh sê toe die polisie op die toneel aankom, het hulle gevind die man is aangerand en is na 'n plaaslike gesondheidsorginstelling geneem. Hy is onder polisiebewaking en sal binnekort in die hof verskyn. -News24