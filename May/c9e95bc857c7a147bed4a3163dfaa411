HARRY Kane wil meer as net doele jaag. Hy soek trofeë ook. Dit is waarom die voorste doelskieter in die Engelse Premierliga Tottenham Hotspur nou wil verlaat. Reuters het gister berig Kane het die grootbase van Spurs laat weet hy soek voor die begin van die Europese Kampioenskapstoernooi meer duidelikheid oor sy klubtoekoms. Dít volg ondanks die feit dat sy Spurs-kontrak eers in 2024 verstryk. Dit sal dus nou vir Spurs die regte tyd wees om hul sterspeler te verkoop, aangesien Kane nou al 27-jaar oud is. As een van die groter klubs in Europese sy dienste soek, sal hulle waarskynlik meer as £100 miljoen (sowat R2 miljard) moet opdok. Top-doelskieter Manchester United, Manchester City en Chelsea is van die klubs in Engeland wat reeds aangedui het hulle stel belang in Kane se dienste. Real Madrid in Spanje het ook al voelers na die Engelse kaptein uitgesteek. Kane was voor gisteraand se Premierliga-stryde steeds die top-doelskieter met 22 doele agter sy naam. Hy en Liverpool se Mo Salah is weer in ’n hewige tweestryd om die Golden Boot gewikkel. Salah het ook dié seisoen die agterkant van die net 22 keer laat raas. Kane het al voorheen aangedui dit frustreer hom dat hy nog nie ’n belangrike titel met Spurs kon wen nie. Hy’t in 2009 as 16-jarige sy debuut vir Spurs in die Premier­liga gemaak.