HEKKIE Budler, eens die liefling van Suid-Afrikaanse boks, is ná 17 maande in die wildernis slaggereed vir die volgende fase van sy loopbaan. Hy het Saterdagaand in Booysens in Johannesburg terug op die wenpad gekom toe hy Jonathan “Prettyboy” Almacen van die Filippyne gemaklik met punte geklop het. Dit was Budler se eerste geveg sedert sy uitklopnederlaag teen Hiroto Kyoguchi in 2018 in Macau. Volgens die beoordelaars het Budler met 118-111, 118-111 en 117-111 gewen. Versameling Met dié oorwinning het Budler die vakante WBC se silwer-ligvlieggewiggordel by sy versameling gesit. Teen die vyfde ronde was dit duidelik dat Budler in beheer van die geveg is, hoewel hy tekens van roes gewys het deurdat dit hom ’n hele ruk geneem het om weer momentum te kry. Budler, wat deur Colin Nathan afgerig word, het agterna gesê Almacen is ’n gedugte jong teenstander wat nog ’n lang pad in sy gewigsklas kan stap. “Ja, ek het aanvanklik ’n hele paar houe gemis, maar het later in die geveg algaande die teiken begin tref. “Nou sien ek uit na my volgende geveg,” het hy gesê. In een van die voorgevegte het die junior-middelgewig Tristan Truter sy nederlae teen Roarke Knapp en Boyd Allen gewreek deur Wandile Ndlela pap te slaan. Die geveg is voor die begin van die vyfde ronde gestop.