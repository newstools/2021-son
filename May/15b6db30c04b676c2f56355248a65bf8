DIE ANC het sy sekretaris-generaal, Ace Magashule, tydelik geskors. Magashule is deur Jessie Duarte, adjunk-sekretaris-generaal, in 'n brief, gedateer 3 Mei, ingelig dat hy geskors is tot sy hofsaak afgehandel is. Weens sy skorsing, mag hy nie die party in die publiek verteenwoordig en kan nie namens die ANC praat of ANC-strukture mobiliseer nie. Die besluit kom nadat die ANC se nasionale werkskomitee Maandag die groen lig gegee het dat Magashule geskors word. Dit nadat hy nie binne die 30 dae opsygestaan het nie. Magashule loop tans hof op klagte van korrupsie, bedrog en geldwassery wat met die asbesdakke-skandaal verband hou. Hy is uit op borgtog van R200 000. - News24