VANAAND breek die oomblik van waarheid aan wanneer die WP se Strugglers-dartskampioen by die Grassy Park Hotel gekroon word. Daar is tans so min te kies tussen Charles Losper, Vernon Bouwers en Lance Rustin dat enige een van hulle met die titel kan wegstap. Die titel kan uiteindelik bepaal word deur die speler wat die sterkste senuwees het, want daar sal nie ruimte vir foute wees nie. Losper se eerste wedstryd is teen Nolan Arendse voordat hy teen Bouwers te staan kom. Heldedaad Bouwers se eerste wedstryd is teen Giovanni Mathee en hy sal dus vroeg onder druk wees as hy dié een verloor. Hy sal Mathee nie ligtelik kan opneem nie. Rustin sal sy heldedaad van verlede week wil voortsit wanneer hy Jason Erasmus en later Leslie Beukes pak. Op sy beste behoort Rustin met Erasmus af te reken, maar in Beukes gaan hy ’n moeilike hekkie hê om te oorkom. Cameron Carolissen se kanse kan ook nie afgeskryf word nie. Hy kan steeds die titel wen as hy albei sy wedstryde wen en die ander uitslae verloop in sy guns. Hy het dus nog ’n buitekans. Alles dui egter daarop dat spel van hoogstaande gehalte gelewer gaan word en dat die liga sy beste vir laaste gelos het. Die nuwe liga begin op 26 Mei. Die fixtures is: Vernon Bouwers t Giovanni Mathee; Jason Erasmus t Lance Rustin; Cameron Carolissen t Leslie Beukes; Charles Losper t Nolan Arendse; Cameron Carolissen t Giovanni Mathee; Jason Erasmus t Nolan Arendse; Lance Rustin t Leslie Beukes; Charles Losper t Vernon Bouwers