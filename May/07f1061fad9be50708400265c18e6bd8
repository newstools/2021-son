DRIE maatskappydirekteure is op klagte van bedrog gearresteer nadat hulle na bewering R5 miljoen se kospakkies van die Verenigde Nasies se Wêreldvoedselprogram verkoop het. Die kospakkies, wat deur die United States Agency for International Development (USAID) vir humanitêre verligting geskenk is, was vir Malawi bestem. Die polisie het reeds in Junie 2017 'n klag van bedrog gelê nadat onraad vermoed is. Kapt. Lloyd Ramovha, 'n Valke-woordvoerder, sê die ondersoek het bevind dat die goedere aanvanklik in 'n pakhuis in Durban gestoor is. "Die verdagtes se maatskappy moes dit vervoer het, maar dit is nooit gedoen nie. Dit het sedertien bekend geword dat die goedere nooit Suid-Afrika verlaat het nie en is vir eie gewin binne die land verkoop tot die nadeel van behoeftiges," sê Ramovha. Die drie verdagtes van 51-, 44-, en 62 jaar oud verskyn 8 Junie in die Palm Ridge-handelshof.