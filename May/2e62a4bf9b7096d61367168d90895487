DIE vroue-sokkerskeidsregter Amanda Mrwetyana sal ’n tree nader aan haar sportdroom kan gee wanneer sy aan ’n nasionale kamp vir blasers in Gauteng deelneem. Mrwetyana, lid van Safa Cape Winelands se skeidsregtersvereniging, is genooi om saam met ’n uitsoekgroep aan hul vaardighede te skaaf. Abdul Ebrahim, hoof van die land se sokkerskeidsregters, het aan Son bevestig die kamp is deel van ’n deurlopende program om skeidsregters se vaardighede op te knap. Ebrahim het gesê: “Die deelnemers aan die kamp kry ook ’n kans om tot die nasionale ranglys bevorder te word. “Die skeidsregters wat die kamp suksesvol voltooi, sal in hoër ligas, sowel as nasionale toernooie as blasers of assistent-skeidsregters ingespan word. Mrwetyana, wat ook in Ceres lid is van die Witzenberg-brandweerdienste, het haar blydskap met Son gedeel. “Ek is verheug. Dit is die groot kans waarop ek nou al lankal gewag het. “Dié geleentheid is deel van my doelwit om eendag op nasionale vlak op te tree. Ek wil graag in die nasio­nale Sasol League blaas,” het sy bygevoeg.