'N EGPAAR van Doornpoort in Pretoria is lewenslange vonnisse opgelê vir die verkragting van hul twee minderjarige kinders. Die 39-jarige man en sy 33-jarige vrou het die oortredings in 2014 gepleeg toe die kinders onderskeidelik vyf en agt jaar oud was. Lumka Mahanjana, woordvoerder van die nasionale vervolingsgesag (NVG), sê die egpaar is skuldig bevind aan onder meer verkragting, seksuele aanranding, kinderverwaarlosing en die besit van dwelms. Mahanjana sê die kinders is in 2015 in 'n park gevind. Hulle was honger, verwaarloos en bang. Die ouers is later by hul huis vir die besit van dwelms en kinderverwaarlosing gearresteer. Die kinders is in die welsyn se sorg geplaas waar hulle oor hul mishandeling by die huis gepraat het. Die NVG het die vonnis verwelkom. - Algoa FM