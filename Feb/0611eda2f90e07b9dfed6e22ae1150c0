MATRIEKKLAS 2020! Dis mos woorde wat gekoppel word aan ’n groep jong mense van die ouderdomme 17 tot 20 jaar oud. In hierdie geval is dit egter ’n egpaar in hul 50’s wat dié woorde van die dakke af skreeu. Whealer (55) en Brigitte (57) Heyns van Kuilsrivier het gewys die ouderdom is niks meer as net ’n nommer nie. Die egpaar was lede van die matriekklas van 2020 wat die Wes-Kaap trots gemaak het toe hulle hul uitslae Dinsdag ontvang het. Die Heyns-egpaar vertel gister aan Son hoe ekstaties hulle was toe hulle die uitslae ontvang het. Hulle het aan hulself beloof om die oomblik behoorlik te vier. “Dis after all iets wat ons nooit gehad het nie: ’n matriek-after-paartie. So, net soos ons verlede jaar saam ’n matriekbal gehad het, sal ons dié vier,” vertel ’n laggende Brigitte. Sy voeg by hulle is dit ook aan hul negejarige dogter verskuldig. “Sy het saam met ons geloop en in die klas gesit.” Die twee van die gemeenskap Nooiensfontein het laas jaar besluit om aansoek te doen om die nasionale matriekeksamen te skryf. Brigitte, ’n gekwalifiseerde grondslagfase-opvoeder, sê toe hulle die besluit gemaak het, het dit maklik gevoel omdat die twee geweet het daar sal altyd ondersteuning van mekaar wees. Besef “Ons het saam studeer en al was hy die early bird wat sommer vieruur opgestaan het om te studeer, het ek makliker onder druk studeer, maar die ondersteuning was vir ons ál wat saak gemaak het.” Die onnie sê as daar een ding is wat sy besef het, is dit dat jy nooit te oud is om te leer nie. “Aan almal wat nog nie hul matriek het nie, weet jou ouderdom is nie ’n barrier nie. “Ja, ek was ook bang omdat ek gedink het my mind kan nie te veel invat nie, maar kyk na dié suksesstorie. “Selfs die vakke waarvoor ons nie klas geloop het nie, het ons goed geslaag. “Jy kan enige iets doen, want God gee jou die krag daarvoor en wysheid kom mos met ouderdom!”