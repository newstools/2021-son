LADISMITH. – In die donkerste uur van albei vlae van die Covid-19-pandemie het hierdie hospitaal die baken van hoop vir Kannaland se inwoners geword. As jy die naam Alan Blyth hoor, dan weet jy hier word gepraat van “die hospitaal op die koppie” – een van die netjiesste gesondheidsorgfasiliteite met uiters professionele medici. Julia Galant, ’n dankbare inwoner, sê: “As jy jou moet laat toets vir Covid, is jy so gestres, maar as die verpleegsters met jou gepraat het, voel jy so relaxed en daai vrees verdwyn.” Deon Meyer, ’n afgetrede onnie, sê: “Hier is pasiëntesorg al dekades nommer een. Van die verpleegsters en dokters tot admin-personeel, spyseniers en tuiniers. “Dit lyk hulle word met die hand uitgesoek.” Harte Helen Human, ’n vorige matrone, praat met trots oor die hospitaal. “Dit is een van die mooiste en geskiedkundigste geboue waarin ek al gewerk het. “Hier word harte vir mense oopgemaak.” Human het self verskeie veranderinge hier aangebring. Vir Isaac Goliath, ’n pasiënt, sal die passievolle en toegewyde personeel altyd uitstaan. Die hospitaal is genoem na die eerste mediese superintendent hier, dr. Alan Blyth. Helen Zille, oud-premier, het ook al die hospitaal in die Wes-Kaapse wetgewer uitgesonder. Nadia Ferreira, woordvoerder, sê by navraag: “Van die 842 gevalle van Covid-19 is slegs 24 nog aktief en 780 het herstel van die virus.”