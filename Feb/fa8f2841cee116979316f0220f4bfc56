DIE Nieu-Seelandse Rugbyunie het ’n aanbod van R6,8 miljard van ’n Amerikaanse tegnologiereus ontvang om aandele van 15% in kommersiële regte in NZ Rugby te koop. New Zealand Herald berig dié aanbod kom van die Amerikaanse firma Silver Lake, wat ook die gedeeltelike eienaar is van die City Football Group, wat Manchester City besit. Die aanbod vereis die goedkeuring van die provinsiale rugbyunies in Nieu-Seeland. Dit sal die grootste transaksie in die land se sportgeskiedenis wees. Silver Lake se belang kan wissel van 10 tot 15% van die kommersiële regte wat $3,1 miljard (R46,4 miljard) werd is. Die voorwaardes moet nog vasgemaak word. Luidens die verslag is NZ Rugby en Silver Lake – een van die wêreld se voorste beleggers in tegnologie – al langer as nege maande in gesprek. Geen besluit sal na verwagting hieroor geneem word voor NZ Rugby se algemene jaarvergadering in April nie. Luidens die Herald sal NZ Rugby se Spelersvereniging, sowel as voormalige spelers en afrigters van die All Blacks en die Black Ferns, geraadpleeg word. Herstel Daar word beplan om die fondse vir beleggings in die provinsiale unies in Nieu-Seeland te gebruik. Dit is ook om NZ Rugby te help herstel van die verlies van $40 miljoen wat hy laas jaar weens die Covid-19-inperking gely het. Die belegging sal ook help om NZ Rugby se spelers te behou en verder te belê in die gemeenskap en die spel onder vroue. NZ Rugby beplan om ’n filiaalonderneming, bekend as CommercialCo, op die been te bring. Dié onderneming sal die leiding neem om die maksimum kommersiële regte en groeiende inkomstestrome te benut. Die raad van Commer­cialCo sal bestaan ??uit vyf lede van NZ Rugby, twee verteenwoordigers van Silver Lake en ’n onafhanklike voorsitter.