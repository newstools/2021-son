DIE WES-KAAPSE regering sal binnekort die bal aan die rol sit met die uitrolprogram vir die inenting, wat amptelik op 15 Februarie begin. Met die eerste aflewering van die entstof wat Maandag in die land aangekom het, verwag die Wes-Kaap hul deel binne die volgende paar dae. Tydens 'n digicon deur Alan Winde, premier van die Wes-Kaap, is weer beklemtoon dat die entstof in drie fases uitgerol sal word en met gesondheidsorgwerkers sal begin. Daar is ook 'n toegewyde koerier in plek en gereed om binne 'n week met die afleweringsproses te begin. Dr. Nomafrench Mbombo, die Wes-Kaapse minister van gesondheid, sê sy is tevrede met die ongemerkte voertuie wat gebruik sal word vir die vervoer van die entstof na die verskillende fasiliteite. Volgens haar is daar ook 'n stelsel wat elke voertuig sal monitor en sou dit stop, kan die voertuig dadelik opgespoor word. Sy verduidelik verder: "As daar bv. op die N7 gestop word, sal dit gesien word en ook of die temperatuur van die entstof wat vervoer word nog dieselfde is. "Daar is al hierdie verskillende dashboard wat wys waar die voertuie is." Mbombo voeg saam met die entstof is 'n elektroniese-stelsel. "So wanneer die batch by die fasiliteit aankom stuur die elektroniese-tag 'n boodskap terug na 'n rekenaar in die depot." Saam met die entstof op die pad sal wetstoepassers en die polisiediens wees, om te verseker dat die entstof veilig by die bedoelde bestemming aankom. Intussen sê Winde: "Soos die vaccines, wat deur die nasionale regering verkry is, inkom werk die provinsiale regering ook nog kliphard daaraan om te verseker dat ons, ons eie vaccine kry. "So indien daar 'n tekort is in die enstowwe wat die nasionale regering verkry dan is die provinsie gereed om in te gryp."