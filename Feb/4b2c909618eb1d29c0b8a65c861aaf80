DRIE swaar gewapende mans met moetie ‘‘om hulle invincible te maak’’ is in KwaZulu-Natal in 'n skietgeveg met die polisie dood. Die mans is vermoedelik deel van 'n roofbende wat verantwoordelik is vir 'n rits rooftogte in die Durban-omgewing. Brig. Jay Naicker, 'n polisiewoordvoerder, sê lede van die honde-eenheid het Dinsdagaand inligting opgevolg oor 'n verdagte wit Ford Ranger. Die voertuig is vermoedelik in die rooftogte gebruik. Naicker sê die voertuig is in Pinetown opgemerk, maar die insittendes het op die polisie begin losbrand en het gevlug. Die verdagtes het later beheer oor die voertuig verloor en weer op die cops begin skiet. Een polisieman is in die arm en bors gewond. Drie van hulle is in die skietgeveg dood en en 'n vierde een is gewond en na die hospitaal geneem. Die polisie het drie handgewere en 'n AR15-aanvalsgeweer op die toneel gevind. Die cops soek nog na twee verdagtes. - News24 