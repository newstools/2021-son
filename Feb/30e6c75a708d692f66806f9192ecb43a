DIE man wat tydens ’n betoging op die strand na bewering ’n joernalis aangerand het, is ongeskik verklaar om verhoor te word. Die nasionale vervolgingsgesag (NVG) sê Craig Peiser is onvrywillig opgeneem in die Valkenberg Psigiatriese Hospitaal. In ’n psigiatriese verslag is bevind sy geestestoestand is van só ’n aard dat hy nie reg van verkeerd kan onderskei nie en dus nie van ’n misdaad aangekla kan word nie, berig News24. Peiser is gearresteer terwyl hy en ander vroeër vanjaar betoog het dat strande heropen word. Terwyl Monique Mortlock van eNCA oor die betoging verslag gedoen het, is haar masker afgepluk. Peiser is gevolglik van aanranding aangekla. Met sy hofverskyning in Simonstad is hy afgeneem terwyl hy op die sypaadjie gesit en lank sy denkwyse verduidelik het. Peiser was in aanhouding terwyl oor evaluasie besluit is. Hy is toe in aanhouding geëvalueer. Eric Ntabazalila, woordvoerder van die NVB, sê Peiser is nie geskik om verhoor te word nie en is in Valkenberg opgeneem. “Dít volg ná ’n psigiatriese verslag deur prof. Sean Kaliski. “Hy gaan hanteer word as ’n onvrywillige gebruiker van geestesgesondheidsorg. Na aanleiding van die verslag het die hof bevind hy was nie toerekeningsvatbaar toe die voorvalle plaasgevind het nie. Hy kon nie tussen reg en verkeerd onderskei nie.” 