DIT was gister weer kalm in Mitchells Plain se Town Centre. Die vorige dag het chaos by hierdie winkelsentrum losgebreek. Son verneem by polisiebronne twee vrugte-en-groente-smouse van onderskeidelik 17 en 20 jaar oud is in die hospitaal opgeneem nadat ’n sekuriteitsbeampte hulle raakgeskiet het. Volgens polisiebronne het die cop op die twee smouse geskiet nadat hulle hom en van die winkels in die omgewing met klippe bestook het. Polisie is na die toneel ontplooi om weer kalmte en orde te bring. Die voorval het omstreeks 15:50 in Rondo Lane plaasgevind. Neef ’n Video daarvan is wyd in die sosiale media versprei. Son verneem by polisiebronne vier youngsters van 17 tot 25 jaar oud het in die Centre geloop toe twee onbekende mans die 20-jarige man na bewering van sy ketting en vrugtestalletjie-geld wou beroof. Die een slagoffer se neef, die eienaar van die stalletjie, het die verdagtes weggejaag. “In ’n stadium is klippe en bakstene heen en weer gegooi en in die proses is ’n speaker by ’n winkel beskadig,” vertel ’n bron. “Die sekuriteitsbeampte vra toe: ‘Wat van die speaker?’ “En ’n stryery het oor die speaker tussen die neef (die stalletjie-eienaar) en die sekuriteitswag ontstaan. “Daarna is die sekuriteitsbeampte na bewering aangeval. Hy (die sekuriteitswag) het drie skote afgevuur. “Een van die drie was ’n waarskuwingskoot. “Die neef is toe aan sy regterbeen beseer en ’n tweede victim is in die linkerbeen getref. Aangemeld “Die sekuriteitsbeampte het aan sy kop beserings opgedoen. Sy gesig en sy kop was vol bloed.” Daar is beslag gelê op die .38-rewolwer wat die sekuriteitsbeampte na bewering gedurende die voorval afgevuur het. Die patrone wat oorgebly het, is ook gekonfiskeer. ’n Woordvoerder van die polisie, sers. Noloyiso Rwexana, het bevestig ’n saak van poging tot moord is aangemeld.