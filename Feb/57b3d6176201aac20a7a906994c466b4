CAPE Town City maak dit nou ‘n slegte gewoonte om sagte doele af te staan en catch-up te speel. Dit het Saterdag in die Lucas Moripe-stadion weer by die Citizens gespook tydens sy nederlaag van 1-2 teen SuperSport United. Gamphani Lungu en het Thamsanqa Gabuza het sukses in albei helftes gesmaak om die tuisspan se sege te verseker. Die ironie is dat City die beter span op die dag was. Hy was egter ook sy eie vyand. Jan Olde Riekerink (coach) se City-span sal moet verbeter op hul balbesit in die laaste derde van die veld. Krediet moet gegee word aan SuperSport se goalie-kaptein, Ronwen Williams, wat beslis sy span gehelp het om maksimum punte in te samel. Williams was ook ongelukkig toe sy blaps net ná rustyd die besoekers van Kaapstad gelyk laat trek het. City het in die eerste helfte die meerderheid balbesit geniet, maar sy tempo en intensiteit op die aanval was afwesig. SuperSport het op sy beurt met lugballe aangeval om City in sy eie helfte vas te pen. Die tuisspan het halfpad deur die eerste helfte City gestraf toe Lungu die deurbraak gemaak het ná wankelrige verdediging deur City. Daar was hoop toe Williams se eie doel City gelyk laat trek het. Maar Olde Riekerink se span het nie hierop voortgebou nie. Dit het die deur oopgelos vir Gabuza om sy span weer die voortou te gee. Williams het laat in die wedstryd uitstekend gekeer om Tashreeq Morris se regtervoet-volley uit te hou wat op pad was om die nette te laat raas. City se goalie, Peter Leeuwenburgh, is op sy tone gehou in die doodsnikke toe hy Bradley Grobler van sy 13de doel van die seisoen beroof het. Daar was ook laat drama toe City ‘n penalty verwag het, maar die ref het anders besluit. Dis ná Luke Fleurs se roekelose tackle op Thabo Nodada. Volgens die ref is Nodada nie getackle nie, maar het gestruikel. Williams was weer op sy stukke toe hy Taariq Fielies se vurige volley van binne die doelgebied uitstekend gekeer het om aan sy span maksimum punte te besorg.