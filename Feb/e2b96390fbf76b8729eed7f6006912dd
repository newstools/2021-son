“ ’N ONAKKURATE indruk is geskep dat die regering in kontant swem.” Só het die minister van finansies, Tito Mboweni,Woensdag in sy begrotingsrede in die nasionale parlement gesê. “Ons (die staat) skuld ’n klomp mense ’n klomp geld,” het hy bygevoeg. “Ek wil graag diegene bedank wat hul belasting uitstekend betaal. Dis diegene wat aan die keiser gee wat die keiser toekom.” Volgens hom sal die land in die volgende drie jaar R2 triljoen moet spandeer. Mboweni het aangekondig die regering sal in die huidige boekjaar R19,3 miljard uitgee op die verkryging en lewering van entstowwe. R6,5 miljard hiervan sal na verwagting aan die nasionale departement van gesondheid gegee word. Sowat R2,4 miljard sal aan die provinsies gegee word vir die verspreiding van die entstowwe. En dan sal R100 miljoen na verwagting gegee word aan die SA Mediese Navorsingsraad (SAMNR) vir verdere entstofnavorsing en R50 miljoen sal aan kommunikasieveldtogte toegeken word. Alkohol Son het vroeër vandeesweek berig die volgende 80 000 dosisse van die Johnson & Johnson vaccine sal na verwagting Saterdag in die land aankom. Soos gewoonlik is drinkers en rokers nie gespaar nie. Mboweni is van mening dat mense minder alkohol drink omdat die prys van alkohol gestyg het. “Dis duidelik oormatige alkoholgebruik in ons land het ’n negatiewe impak op maatskaplike welstand en gesondheid in ons samelewing het,” het die minister gesê. Die prys van bier sal na verwagting met ’n minimum van 14c per 340 mlstyg; die prys van ’n bottel wyn (750 ml) sal na verwagting met 26c opgaan; die koste van sterk drank soos gin, whisky en vodka sal ook met R5,50 per 750 ml toeneem. Boonop gaan die prys van ’n pakkie van 20 sigarette met R1,39 toeneem en 25 g tabak sal 47c meer kos. Mboweni het bygevoeg die provinsiale regerings sal R3,5 miljard vir vroeë kinderontwikkeling kry en R6,4 miljard is geoormerk vir die verlenging van die Covid-19 support grant. Nuus vir bejaardes is die oumenspensioen sal R1 890 wees, kindersorg sal met R10 na R460 opgaan en R1 050 is die nuwe toelaagbedrag vir foster care. Mboweni het ook gesê die hele land is in rou gedompel weens die byna 50 000 Suid-Afrikaners wat tot nou toe reeds aan die corona-virus gesterf het. Hoop “Die skade wat die Covid-19-pandemie aangerig het, is diep. Ons deel in die pyn van alle Suid-Afrikaners wat hul werk verloor het. “Ons is egter nie mense sonder hoop nie. Die dapper opofferings van ons werkers in die voorste linies red steeds mense se lewe.”