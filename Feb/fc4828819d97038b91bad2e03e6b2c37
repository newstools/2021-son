DIE Australiese rugbyspan moet weer helde onder dié land se rugbygemeenskap kweek as hy op die veld en in die sakewêreld sukses wil proe. Die Wallabies se laaste proesel sukses was in 2015, toe hulle die Rugby Championship gewen het. Sedertdien het rugby in dié land ’n massiewe afwaartse kurwe op die veld en weg daarvan ervaar. Die nasionale span is laas jaar sy hoofborg, Qantas, kwyt, terwyl Rugby Australia (RA) steeds gebuk gaan onder ’n geldelike krisis – soveel so dat hy al by Wêreldrugby moes gaan bakhand staan vir noodfondse. Op die speelveld bevind die Wallabies hulself tans in die sesde plek op die wêreldranglys. Hulle het ’n volle 18 jaar laas die Bledisloe Cup van Nieu-Seeland gewen. Andy Marinos, nuwe uitvoerende hoof van RA, voel dis tyd dat dié beheerliggaam sy hoëprestasie-omgewing opknap. “Jy kan nie weg van die speelveld suksesvol wees as sukses op die speelveld nie verseker kan word nie,” het Marinos laat hoor. Uitdaging Dit was op sy eerste nuuskonferensie as uitvoerende hoof. “Dit is ons grootste uitdaging om ons hoë prestasie te verbeter en ’n meer kompeterende span en wenspan te skep. “Dit maak die res van die besigheid baie mak­liker om te bestuur en dit stoot die kommersiële waarde op. “Ons wil uitgaan en die spel weer onder gemeenskappe laat groei. Mense het helde nodig.” Marinos het ook koue water gegooi oor bespiegeling dat Suid-Afrika hom aan die Rugby Champion­ship gaan onttrek. “Die rede dat Australië, Nieu-Seeland en Suid-Afrika op Wêreldbekertoernooie so dominerend en suksesvol is, kan toegeskryf word aan deelname aan kompetisies soos Superrugby en beslis die Drienasies-reeks,” het Marinos afgesluit.