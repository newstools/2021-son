COVID-19 het die lewe geëis van die karlegende Shaheen Barmania. Barmania, wat in motorkringe bekend was as “Suspect”, het verlede week sy stryd teen die corona-virus verloor. Dié inwoner van Mitchells Plain was bekend as ’n nutsman wat presies geweet het hoe om ’n kar te modify, behendig was agter die stuur en gesorg het vir ’n sensasie op die resiesbaan. Rekords Hy word ook onthou as ’n ou met ’n groot hart en oop hand wat daarvan gehou het om terug te gee aan sy gemeenskap. Barmania is Vrydag oorlede. Toe die nuus van sy dood breek, het boodskappe van meegevoel en huldeblyke aan die motoring mastermind in die sosiale media ingestroom. Foto’s is ook gedeel van hom by sy legendariese Chev Lumina SS-bakkie, wat landwye rekords gebreek het. Renaldo Clayton (48) van Rocklands in Mitchells Plain vertel hy het Barmania in 2003 leer ken. Hy beskryf hom as vinnig en humble. Volgens Clayton is Barmania se dood nie net ’n groot verlies in die motorkringe nie; dit laat ook in die gemeenskap ’n leemte. “Shaheen se gesindheid het nie verander nie. Hy was steeds dieselfde plain en simple ou, al het hy dit gemaak. “Hy was ’n voorbeeld vir baie in die Plain, ’n ware bewys dat iemand van Mitchells Plain nasionaal en internasionaal in ’n positiewe lig geken kan word.” Clayton onthou Barmania was hoog op baie mense se lys vir call-out races­. “Dit was by sulke events dat Shaheen locals saamgevat het om hulle die geleentheid te gee om hulself te bewys. “Hy was iemand wat mense kanse gegee het. Hy was baie betrokke by die bevordering van wettige baanrenne.” Barmania was ook bekend as die Plain se broodman. Baie weet dit nie, maar Barmania het by talle winkels brood afgelaai. Hier het hy ook in mense se hart ingekruip, want hy was altyd bereid om ’n donasie te gee en in sopkombuise uit te help. Clayton sê Barmania se dood gaan ’n baie groot gap in die gemeenskap los. “Dis groot skoene om vol te staan. “Om dit reg te kry wat hy gedoen het, is baie, baie moeilik. Dis nie net ’n groot verlies vir ons as kar-entoesiaste nie, dis ook ’n verlies vir ons gemeenskap.” Die karfotograaf Elrick Williams, wat Barmania gereeld op die track gekry het, sê die legende se gunstelingwoorde was: “Die bakkie is nie myne nie. Dis die mense s’n. Dis Mitchells Plain se projek dié. Dit kom van die Plain, so dis vir die mense.” Liefde Williams sê Barmania was vir baie ’n inspirasie en het bewys dis nie onmoontlik om jou droom te bereik nie. “Baie van ons is ’n getuie van hoe daai liefde vir V8’s en spoed gegroei het. Hy het ons gewys waarvandaan jy kom, bepaal nie waarheen jy op pad is nie.”