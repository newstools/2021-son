MET die skooljaar wat binnekort afskop, het net een uit vyf van die skole in die Oos-Kaap handboeke vir 2021. Dít is die bevinding van die parlement se portefeuljekomitee oor onderwys. Die komitee het in die week besoek afgelê by skole oral in die Oos-Kaap. Die komitee het in sy bevinding gesê die Oos-Kaapse onderwysdepartement (Okod) sal moet vinger trek om te verseker dat skole die akademiese jaar met die regte benodigdhede begin. Volgens die komitee het net 20% van die Oos-Kaapse skole handboeke ontvang. Okod het nog nie eens die aflewering van werkboeke afgehandel nie –82% van volume 1 en net 45,8% van volume 2 is tot dusver afgelewer. Okod het gesê hy sal die aflewering van die boeke afhandel vóór 15 Februarie, wanneer skole in Suid-Afrika vir 2021 heropen. Bongiwe Mbinqo-Gigaba, voorsitter van die portefeuljekomitee, sê dié versekering stel haar glad nie gerus nie. Veral nie omdat skole aanvanklik twee weke gelede al sou begin het nie. – AlgoaFM