’N TONEEL van hartseer het hom gistermiddag in Klawervlei in Faure net buite Somerset-Wes afgespeel. Terwyl ouers al planne beraam vir die skole wat Maandag begin, moes bedroefde familielede en vriende toekyk hoe polisieduikers die lyk uitdra van die seun wat Woensdag in ’n dam naby sy huis verdrink het. Tauriq Arnolds (13) het Woensdagoggend saam met drie maatjies gaan druiwe pluk, maar moes toegang verkry deur die dam in Croydon langs die Faure-wynplaas oor te steek. Die tragedie het plaasgevind toe Arnolds van sy branderplank afgeval en onder die water verdwyn het. Hy het nie weer opgekom nie. By Son se aankoms gisteroggend op die toneel was die jong knaap se familie en vriende daar om sy ouers te ondersteun. Dít terwyl polisieduikers hul soektog na die tiener voortgesit het nadat hulle die vorige dag geen sukses gehad het nie. ’n Hartseer Sophia Kiet, ’n antie van Arnolds, het aan Son vertel hoe een van die seuns vir haar gesê het toe hulle op pad was om druiwe te pluk, het Arnolds onder die water gegaan om modder op te tel om een van hulle daarmee te gooi. “Toe hy die tweede keer afgaan om modder op te tel, het hy nie weer opgekom nie.” Kiet sê 18 jaar gelede het haar oudste broerskind ook op dieselfde plek verdrink. Son was op die toneel toe Arnolds se lyk ná ure se uitgebreide en deeglike soektog gevind is tussen riete wat die dam omring. Gehoop Kort voordat sy oorskot gevind is, het gemeenskapslede langs die dam saamgekom en gebid dat hy gevind word. Kiet sê dit is baie hartseer dat die verhaal nie eindig soos hulle gehoop en gebid het nie. “Ek is net bly hulle het sy liggaam gekry. “Ons is ook dankbaar vir die polisieduikers, wat alles in hul vermoë gedoen het om Tauriq te vind en ook vir die gemeenskap vir ondersteuning en gebede.” Intussen het kapt. FC van Wyk, ’n polisiewoordvoerder, bevestig die seun se lyk is gevind. ’n Geregtelike doodsondersoek is gelas. Arnolds se ma, Noleen Arnolds, en pa, Johannes Afrika, was ook op die toneel, maar te emosioneel om met Son te praat. 