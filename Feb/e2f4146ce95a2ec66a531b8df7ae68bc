VIR ’n span met ’n begroting van R50 miljoen teen ’n span met ’n begroting van slegs R2 miljoen, sou dit altyd ’n geval van kuikenmoord wees. Dit is dus presies wat Sondag gebeur het toe die Bulls die OP-Olifante met 87-10 in ’n voorbereidingswedstryd afgeslag het. Die span van Jake White, afrigter van die Bulls, is reeds as die Superrugby Unlocked- en Currie Cup-kampioen gekroon. Daarteenoor het sy eweknie, Peter de Villiers, ’n saamgeflanste span wat hoofsaaklik uit klubspelers bestaan. Die Oos-Kapenaars het meer as ’n jaar laas gespeel. Hulle kon weens Covid-19 boonop geen oefenwedstryde speel nie. Dit was dus hul eerste keer in ’n wedstrydsituasie. As jy jou eerste game teen die beste span in Suid-Afrika speel, sal die uitslag dus nooit ’n surprise wees nie. Dit was maar altyd ’n geval van met hoeveel punte die Pretorianers gaan wen. Nizaam Carr (kaptein) se span het ’n allemintige 12 drieë gedruk. Gesukkel Carr het twee keer agter die doellyn gaan kuier om die rustydtelling 38-3 in die Bulls se guns te maak. Soos verwag het die span van Pretoria die oorhand in die skrums en die lynstane gehad. Die besoekers van Port Elizabeth het nie net in die skrums gesukkel nie, maar kon nie een lynstaan op hul eie ingooi wen nie. Die Olifante kon dus nie genoeg balbesit op die voorvoet kry om aan te val nie. Die Baaienaars het egter beïndruk by die afbreekpunte waar die nr. 6-flank, CJ Velleman, puik spel gelewer het. Die Olifante het die eerste punte van die game aange­teken met ’n strafdoel van die kaptein en losskakel, Inny Radebe. Ten spyte van sy span se gesukkel, het Radebe beïndruk met sy koelkop houding in die nr. 10-trui. Sy span het nooit tou opgegooi nie. Hulle is beloon met ’n troosdrie deur die plaasvervanger Thembiso Befile. Puntemakers: BULLS – drieë: Joe van Zyl, Nizaam Carr (2), Marco Jansen van Vuren, David Kriel, Stravino Jacobs (2), Tim Agaba, Marnus Potgieter, Keagan Johannes (2), Jandré Burger; doelskoppe: Chris Smith (9), Burger (3); strafdoel: Smith. OLIFANTE – drie: Thembiso Befile; doelskop: Inny Radebe; strafdoel: Radebe.