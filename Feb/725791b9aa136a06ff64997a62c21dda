DIE Proteas se voorste draaibouler, Keshav Maharaj, kan die toets wat Donderdag in Rawalpindi begin, weens ’n besering misloop. Mark Boucher, afrigter van die Proteas, het vandag tydens ’n virtuele mediakonferensie erken dat Maharaj­ las het van ’n ribbesering. “Kesh het Dinsdag soort van ongemaklik gevoel. Hy het tydens ’n oefensessie omgedraai en ’n pyn in sy rib-area gevoel. “Hy het gekla dat dit ’n bietjie seer was. Hy het vir ’n skandering gegaan, teruggekom en daar is fout gevind. “Dit kan ’n klein skeur of ’n kneusing wees. Hy het toe vandag ’n hele paar boulbeurte afgestuur. “Ek dink hy het sowat 15 beurte geboul om homself regtig te toets. Hy voel goed en meen die pyn is draaglik. “Ons is nog nie reg om oor hom te besluit nie, want jy weet nooit hoe sy liggaam oornag sal reageer nie.” Die Proteas se mediese span sal Maharaj oornag tyd gee om te herstel in die hoop dat hy vanoggend perdfris en gesond sal wees om die Pakistani’s in die tweede en laaste toets te pak nadat hulle die eerste een in Karachi gewen het. “As hy wakker word en hy weet dat dit goed gaan, moet hy ons vroegtydig inlig hoe hy voel. “As speler is jy die enigste een wat regtig weet of die pyn draaglik is. So, ek sal Kesh hiermee moet vertrou. “As hy wakker word en hy is reg om te speel, sal hy die groen lig kry.” Planne Boucher het ook gesin­speel op die moontlike insluiting van die all-rounder Wiaan Mulder. “Ons het nog nie ’n finale 11-tal gekies nie. “Wiaan Mulder is beslis in die planne,” verduidelik die Proteas se voormalige paaltjiewagter. Mulder kan moontlik inkom indien Maharaj onfiks verklaar word of vir George Linde, wat nie veel sukses in Karachi behaal het nie.