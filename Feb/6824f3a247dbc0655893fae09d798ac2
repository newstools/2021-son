DIE familie van Reagan Lamaur soek antwoorde van wetstoepassers nadat hulle byna drie dae in die donker gelaat is oor die klonkie se dood. Reagan (11), ’n gr. 4-leerder aan Eastville Primêr in Mitchells Plain, is Maandag omgery. Hy sou oor twee weke sy 12de verjaardag vier. Die klonkie van Tafelsig wat volgens familielede vol energie en liefde was, se lewe is kortgeknip toe ’n vermeende dronk­bestuurder hom naby die Promenade Mall omgestamp het. Ontstel Volgens die familiewoordvoerder, Hilton Mathee, het die familie van die ongeluk gehoor toe Reagan se maatjies hulle kom inlig het. Wat die bedroefde familie meer ontstel, is die bewering dat wetstoepassingsbeamptes die dronk driver glo kort ná die ongeluk van die toneel weggeneem en eers ’n dag later aangekla het. Mathee sê Reagan en sy maatjies was ten tye van die ongeluk op pad winkel toe. “Soos ons gehoor het, het een beampte op die toneel en die drywer weggevat omdat die crowd oproerig geraak het. “Ons het ook gehoor hierdie beampte het die man se verklaring en details gevat en na sy lisensie gekyk, maar toe ons navrae by die polisiestasies gaan doen het, was daar geen saak aangemeld nie.” Die familie het volgens Mathee by die Mitchells Plain- en Lentegeur-polisiestasie gaan navraag doen. “Eerstens het die beamptes wat op die toneel was ons nie eens laat weet dat Reagan omgestamp is nie. “Hulle het ook nie onmiddellik die saak gaan aanmeld nie.” Mathee sê die familie wil net graag die waarheid hoor. “Ons weet niks van die suspect nie. Reagan se maatjies wat ons van die voorval kom vertel het, benodig ook berading. “Sy ma is stukkend en is getraumatiseerd. Dis haar baby.” Phillip Lamaur, Reagan se pa, sê hy sal nie ’n ligte vonnis vir die drywer aanvaar nie. “Ek wil hê hy moet sien hoe my kind in die hospitaal gelyk het.” Mathee sê toe hulle Woensdag weer polisiestasie toe gaan om self ’n saak van strafbare manslag te open, is hulle ingelig dat daar wel ’n saak van dronkbestuur gemaak is. Toetsing Mathee sê al was dit ’n baie swaar besluit om Reagan se masjien af te sit nadat hy breindood verklaar was, het dokters alles probeer om hom te red en hulle is daarvoor dankbaar. Kevin Jacobs, ’n woordvoerder van die Stad Kaapstad se verkeersdienste, bevestig­ die voorval en sê ’n verkeersbeampte was wel op die toneel. Kapt. FC van Wyk, ’n polisiewoordvoerder, bevestig ook dat ’n saak teen die drywer geopen is. “Die bestuurder was vermoedelik onder die invloed van drank en hy is vir toetsing geneem. “Die polisie het die 26-jarige man in hegtenis geneem. Die 11-jarige slagoffer het geen sigbare beserings gehad ná die voorval nie,” het Van Wyk verduidelik.