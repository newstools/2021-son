DIE EFF is nou op die Mafoko-sekuriteitsmaatskappy se case nadat een van hul werkers na bewering ’n vrou lelik aangerand het. Sabina Fortuin (52) van Prins Alfred Hamlet is na bewering laas maand deur ’n sekuriteitsbeampte aangerand oor sy nie ’n masker in die straat gedra het nie. Sy sit nou met ’n erg geskende been wat in twee plekke gebreek is. Nadat Son sowat ’n week gelede hieroor berig het, het leiers van die EFF Sabina Maandag by haar huis besoek. In ’n persverklaring doen die party ’n beroep op Mafoko om die sekuriteitsbeampte in die pad te steek. Hulle vra ook dat die polisie hom so gou moontlik arresteer. Die verklaring lui: “Die vrou (52) en haar twee vriende van Hamlet was op pad om aartappels te gaan haal toe hulle op Mafoko-sekuriteitsbeamptes afkom wat hulle toe gejaag het. “Soos hulle gehardloop het, het die een vrou geval en seergekry. “In plaas daarvan om die vrou te help opstaan, het een van die sekuriteitsbeamptes wat haar gejaag het, haar begin aanrand ten aanskoue van die publiek. “Sy is met ernstige be­serings aan haar been vir ’n week in die hospitaal opgeneem. ’n Saak is toe oopgemaak.” Die EFF sê hy is ingelig die Mafoko-sekuriteitsmaatskappy weier om sy samewerking te gee met die ondersoek en om die name van die sekuriteitsbeamptes te gee wat deel was van hierdie barbaarse voorval. “Sekuriteitsmaatskappye is nie die bo die wet nie en moet hulle onderwerp aan die regsprosesse en die land se wette gehoorsaam. “Die EFF doen ’n beroep op die polisie om hul ondersoek aan die gang te sit en die hooligan wat die vrou aangerand het, aan te keer. “Hy moet onmiddellik gearresteer word vir hierdie skandelike en wrede daad,” lui die verklaring. Die EFF sê hy doen ook ’n beroep dat die bestuur van Mafoko aangekeer word omdat hulle weier om hul samewerking met die ondersoek te gee en in die pad van geregtigheid vir die slagoffer staan. Toe die EFF Sabina besoek, het sy omtrent gehuil, sê Elizma Fortuin, haar skoondogter, aan Son. Sy sê dit het al haar skoonma se ou wonde oopgekrap. Elizma sê: “Dit gaan orrait met haar. Sy is net in baie pyn en sukkel nog om saans te slaap. Die speurder in die saak was ook weer hier en hy sê hy wag op die J88-vorm wat nog in die dokter se besit is.” Kennis David Nasson, munisipale bestuurder van die Witzenberg-munisipaliteit, waaronder Mafoko gekontrakteer is, sê die munisipaliteit sal nie enige onwettige gedrag van sy werknemers of diensverskaffers duld nie. Nasson sê hulle het geen klagte oor die voorval ontvang nie en het dus nie daarvan kennis gedra nie. Hy sê: “Ons het nie enige klagte voor die media-navraag ontvang nie en sal nie op die meriete van die saak kan kommentaar lewer nie. “Ons is egter bekommerd oor die beweringe en het gevra dat ’n ondersoek in die saak gedoen sal word.” Sedert Son met die eerste berig navraag by Mafoko se hoofkantoor oor die beweerde voorval gedoen het, het hulle nog nie gereageer nie.