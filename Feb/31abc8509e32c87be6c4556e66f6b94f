DAAR is ’n nuwe en baie aantreklike ou in die Laan. Die Baaienaar Jaques de Silva het Vrydag sy verskyning as Denzil Jonker in die sepie 7de Laan gemaak. Die akteur wat sy graad in drama aan die Universiteit verwerf het, het al in High Rollers en Grassroots op TV gespeel. Die nuwe karakter is ’n self-made sakeman wat onlangs geskei het. Hy het na Hillside getrek in die hoop om nuwe geleenthede te kry en sy pynlike verlede te vergeet. Denzil gaan nie net die koppe laat draai met sy looks nie, hy is ook vol selfvertroue en selfversekerd soos ’n sakeman moet wees – en die Hillsiders tel dít vinnig op. Aura Maar nie almal is gaande oor die nuwe gesig in die Laan nie. Sy goeie bedoelings word misverstaan en sommer kort ná die sakeman se aankoms, maak hy vyande. Volgens Kayleen Bessit, publisiteitsbestuurder van 7de Laan, is Denzil ’n boeiende karakter. “Denzil het ’n aura wat respek by jou afdwing en kykers sal empatie met hom hê. Hy gaan baie vriende in Hillside maak, maar, soos baie Hillsiders, gaan hy besef dis moeilik om in te pas, veral as daar geraamtes in jou kas is wat enige tyd kop kan uitsteek.” Jacques sê dis vir hom ’n groot voorreg om ’n lid van die 7de Laan-rolverdeling te wees. “Ek is regtig bly om hier te wees. As akteur soek ’n mens altyd pret en jy wil dit geniet. Dit gebeur as ek uitgedaag word deur ’n karakter, styl of formaat en 7de Laan bied my die beste soort uitdagings.”