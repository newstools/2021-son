DIE vermeende leier van die Sexy Boys, Jerome “Donkie” Booysen, en ses ander mans – onder wie polisiebeamptes – het gister in die Kaapse landdroshof verskyn. Booysen, Mark Lifman, André Naudé, Sam Farquharson, Jakobus Stevens, Egan Norman en Wayne Henderson staan op 13 klagte tereg. Dit sluit die moord op Brian Wainstein in. Wainstein, wat bekend was as die “Steroid King”, is in Augustus 2017 in sy huis doodgeskiet. Fabian Cupido en die broers Matthew en Sheldon Breet dien reeds straf uit vir die moord. Fabian was die hitman. Die Breets het voorheen vir Wainstein gewerk. Die staat voer aan die mans het die Wainstein-moord saam beplan en die moord gehelp uitvoer. Klagte van intimi­dasie, geldwassery en dwarsboming van die gereg staar hulle ook in die gesig. Henderson is ’n speurder verbonde aan die polisie se eenheid teen bendes. Luidens die klagstaat het hy nie beslag gelê op ’n vuurwapen wat vir vingerafdrukke weggestuur moes word nie. Die staat voer ook aan hy het bewyse van ’n toneel verwyder en aan Matthew gegee. Dit sou Matthew met die misdaad verbind, lees die klagstaat. Die staat beweer voorts Henderson het Matthew gecoach oor wat hy in sy verklaring moet sê oor ’n klag oor die besit van ’n vuurwapen. Henderson het glo ook vir Sheldon gewaarsku die polisie soek na Matthew. Stevens is William “Red” Stevens se broer. Die vermeende 27’s-bendeleier was ook ’n beskuldigde, maar is die aand van 2 Februarie voor sy huis in Kraaifontein doodgeskiet. Die saak is tot 12 Mei uitgestel.