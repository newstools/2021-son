DIE eienaar van 'n kroeg in Oos-Londen is gearresteer en beboet omdat hy nie aan Covid-19-regulasies voldoen het nie. 'n Video van die voorval by Buccaneers is die naweek in die sosiale media versprei. In die video dans kroeggangers sonder maskers met geen social distancing wat gehandhaaf word nie. EWN berig die eienaar het aanvanklik skuld ontken. Samkelo Ngwenya, woordvoerder van die Buffalo City-munisipaliteit, sê die eienaar het ook alle camera footage verwyder. Ngwenya sê hy kon egter nie bewys dat nie video nie eg is nie en het toe skuld erken. Die eienaar is gearresteer en eers vrygelaat nadat hy 'n boete van R5 000 betaal het. Die munisipaliteit wil dit egter nie net daar laat nie. "Die boete self is nie genoeg nie. Ons praat hier van lewens wat in gevaar gestel is. Dis hoekom ons wil voortgaan met die kwessie van lisensievoorwaardes, want ons voel dit was ook oortree," sê Ngwenya. Hy sê die mikpunt is nie om besighede te sluit nie, maar om eienaars te kry om die reëls te gehoorsaam. - EWN