NÓG vier verdagtes is in Limpopo in hegtenis geneem in verband met beweerde bedrog met petrolkaarte wat aan die polisie behoort. Die verdagtes, tussen die ouderdom van 30 en 51, is Dinsdag in Groblersdal vasgetrek. Kapt. Matimba Maluleke, 'n polisiewoordvoerder, sê hulle is twee petroljoggies en twee kassiere van 'n plaaslike vulstasie Hulle het na bewering met polisiebeamptes van Groblersdal saamgesweer om hul privaat voertuie onregmatig met petrol te vul. "Die bewering is dat die verdagtes vir motoriste sal wag om kontant te betaal en dan die vlootkaart sal swipe in ruil vir geld om onder mekaar te deel," verduidelik Maluleke. Vyf polisiebeamptes is reeds op 8 Februarie in verband met die bedrogspul gearresteer. Die soektog na ander verdagtes duur voort.