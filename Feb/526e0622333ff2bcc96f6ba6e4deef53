TWEE voormalige Springbok-breiers gaan mekaar Sondag in ’n Dawid-teen-Goliat-stryd pak. Dít wanneer Jake White se Bulls en Peter de Villiers se OP-Olifante in ’n voorbereidingskragmeting op Loftus Versfeld in Pretoria uitdraf. De Villiers het in 2008 by White as Bok-breier oorgeneem. Die twee het in 1997 saamgewerk as lede van Nick Mallett se Springbok-afrigtingspan. White was destyds die tegniese adviseur en De Villiers ’n hulpafrigter. Die OP-breier het gister aan Son oor die game gesê: “Dit gaan nie meer oor ons nie. Dit gaan oor die feit dat ons die spelers tot die beste van ons vermoëns kan ontwikkel. “Ons gaan net probeer om ons unie te verteenwoordig en die mense van die streek hoop te gee vir die toekoms.” As die huidige Superrugby Unlocked- én Currie Cup-kampioen, is die Bulls uiteraard die oorweldigende gunsteling om die wedstryd gemaklik te wen. De Villiers glo egter in rugby is enigiets moontlik. “Al is hulle die gunsteling, kan jy nie altyd voorspellings maak nie, want in rugby kan die bal dalk net op die dag in jou guns spring. “Ons gaan hulle met ’n klomp klubrugbyspelers aandurf. Boonop het ons die uitslag van ons Covid-toetse gekry en een van ons spelers is positief getoets. Daar was vier ouens in die kar saam met hom. Ons sal nou moet kyk hoe ons daai vier spelers kan vervang. “Dis maar ’n moeilike situasie, maar ál wat ons kan doen, is om positief te bly. “Ons het meer as ’n jaar en ’n half laas rugby gespeel en ons het weens Covid nie die voorreg gehad om enige opwarmingswedstryde te speel nie. Ons gaan beslis nie wedstrydfiks wees nie, maar ons berei maar voor tot die beste van ons vermoë.”