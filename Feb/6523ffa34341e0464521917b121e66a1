AS JY na die departement van labour gaan, gaan jy vir arbeidsverwante sake... nie om in labour te gaan nie. Maar die departement van labour in Kaapstad het Vrydag ’n tydelike kraamsaal geword toe een van hul klante onverwags die lewe geskenk het. Marlene Holland (33), van Lotusrivier, het Vrydag omstreeks 06:00 by die departement opgedaag om aansoek te doen vir haar kraamvoordele. “Teen 07:00 het ek ligte pyne gevoel, maar niks daarvan gedink nie. “Ek het toe verder in die ry gestaan en van sitplek tot sitplek geskuif totdat ek gehelp is.” Sy sê die pyne het sterker geword en sy het nog gegrap die baba gaan seker die aand al kom. “Ek het heeltyd my man, Allang Holland, gebel en hom gesê ek het pyne. Toe ek klaar gehelp is, het ek badkamer toe gegaan. Daar het my water gebreek.” Sy vertel sy het gegil en twee vroue van die departement van arbeid het haar na die siekeboeg gehelp. “Hulle is toe weg om die ambulans te bel. Hulle is skaars uit, toe voel ek die drukking. Ek het gedruk. Toe kom die een dame in. Sy het die kop gesien en is weer uit om hulp te kry. “Ek het nog so gestaan, toe voel ek nog ’n drukking. Toe druk ek weer en toe voel ek my kind kom. Toe gryp ek hom aan sy lyfie.” Sy sê toe die dames inkom, het sy nog die baba tussen haar bene vasgehou. Kombers “Hulle het gesê ek moet hom teen my hou. Die dame wat noodhulp doen, het toe die koord geknip.” Een van die vroue wat nie geïdentifiseer wil word nie, sê dit was die maklikste en mooiste geboorte wat sy nog gesien het. “Ons het nie ’n kombers gehad om vir baba in toe te draai nie. Ons het goue foil gebruik.” Holland sê die baba is 09:40 gebore. Sy en haar man het albei ’n kind uit ’n vorige verhouding. Die baba het nog nie ’n naam nie. “Hy is die baba van my en my man se ses kinders, maar hy’s my vyfde baba. Hy het regtig baie maklik gekom.” Ma en baba is met ’n ambulans na die Retreat-daghospitaal geneem. Hulle is dieselfde dag ontslaan.