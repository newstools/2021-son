DRIE voormalige hooggeplaastes van die Oostelike Provinsie Rugbyunie was onder vyf beskuldigdes wat hulself gisteroggend in Port Elizabeth vir inhegtenisneming aan die Valke oorgegee het. Die vyftal verskyn glo môre in die hof. Luidens die klagstaat het die beskuldigdes as ’n sindikaat opgetree met ’n gemeenskaplike doel om die unie en/of die Nasionale Loteryraad te bedrieg. Twee van die beskuldigdes woon volgens Algoa FM in Loerie en is vertroud met een van hul vermeende makkers wat ’n sekere bankrekening by Eerste Nasionale Bank het. Klagstaat Die vyfde beskuldigde bedryf ’n spyseniersmaatskappy wat deurlopende spysenieringsdienste aan OP Rugby lewer. Die klagstaat lees dat die vyf beskuldigdes met ’n gemeenskaplike doelwit opgetree het om ’n vals faktuur ter waarde van R283 000 in te dien vir die huur van sportvelde en ’n tweede vals faktuur ter waarde van net meer as R174 000 vir spysenieringsdienste aan die Unie. ’n Ondersoek is begin nadat André Rademan, president van die OP Rugbyunie, die betaling van dié twee rekeninge verhinder het. Rademan het die nuutste verwikkelinge verwelkom en aan Algoa FM gesê die unie glo in skoon bestuur. Hy het gesê dat die unie sonder vrees of guns sal optree teen enigiemand wat hom wil bedrieg en dat die gereg in hierdie aangeleentheid sy beloop moet neem. Die name van die verdagtes is bekend, maar kan eers bekend gemaak word nadat hulle in die hof verskyn het.