RAFAEL Nadal (34) sal nou maar sy visier op nog ’n Franse Ope-titel moet rig as hy die rekord vir die meeste Grand Slam-titels in mans­tennis syne wil maak. Stefanos Tsitsipas het die Spanjaard Woensdag in die kwarteindronde van die Australiese Ope op verrassende wyse oor vyf stelle uitgeskakel. Die vyfde gekeurde Tsitsipas (22) het die wêreld se tweede beste speler in die Rod Laver Arena in Melbourne met 3-6, 2-6, 7-6, 6-4 en 7-5 geklop. Die Griek het daardeur ’n halfeindronde-afspraak met Daniil Medvedev van Rusland gemaak. Nadal het voor hierdie nederlaag nie ’n enkele stel afgestaan nie. Hy het weer op koers vir ’n sege gelyk en die eerste twee stelle met gemak gewen. Weier Tsitsipas is egter welbekend vir sy terugvegpogings. Hy het die volgende drie stelle gewen en Nadal lekker op die agtervoet betrap. Nadal se kans op ’n 21ste Grand Slam-titel is vir eers verydel. Hy en Roger Federer bly gelyk op 20 Slams. Nadal weier om sy nederlaag en probleme met be­serings voor die toernooi die skuld te gee. Ook nie die feit dat spelers lank onder kwarantyn moes wees voordat hulle kon begin speel het nie. Hy het gesê: “Ons soek altyd verskonings of redes. Miskien die kwarantyn, toe ons langer in ’n kamer moes bly. “Ek is nie die tipe ou wat verskonings soek of kla oor wat gebeur het nie. Ek aanvaar my nederlaag. Ek sal my nooit as ’n ongelukkige persoon beskou nie. Die be­serings maak nie saak nie. Ek is ’n baie gelukkige persoon.”