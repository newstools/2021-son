ENIGE verdere twyfel oor Rafael Nadal se fiksheid is Donderdag uit die weg geruim toe dié Spanjaard met groot gemak die derde ronde van die Australiese Ope Tennistoernooi gehaal het. Nadal het die Amerikaanse kwalifiseerder Michael Mmoh met 6-1, 6-4 en 6-2 geklop en geen ongemak getoon nie. Dit nadat hy verlede week nog met ’n seer rug gesukkel het en hom aan die ATP Cup-toernooi moes onttrek. Daar was wel ’n ietwat ongemaklike oomblik vanuit die paviljoen toe ’n vroulike toeskouer Nadal gas gegee het toe hy haar moes aanspreek vir geraas maak op sy afslaan. Taai Dié classy lady het vir Nadal die middelvinger gewys, maar dit het hom nie van stryk gebring op pad na ’n gemak­like tweederonde-sege nie. Intussen het Suid-Afrika se Lloyd Harris sy plek in die derde ronde bespreek, maar hy moes omtrent walgooi in ’n taai stryd oor vyf stelle. Harris het uiteindelik met 6-2, 1-6, 6-3, 6-7 en 6-3 met die Australiër Alexei Popyrin klaargespeel. Harris kom in die derde ronde teen die Amerikaner Mackenzie McDonald te staan. Die dag was nie sonder opskuddings nie. Kaia Kanepi het laas jaar se kampioen in die vroueafdeling, Sofia Kenin van Amerika, met 6-3 en 6-2 uitgeskakel.