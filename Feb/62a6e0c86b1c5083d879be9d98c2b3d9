OFSKOON die Suid-Afrikaanse Rugbyunie (SA Rugby) nog nie ’n amptelike naam vir sy agt-span-kompetisie het nie, is daar Vrydag bevestig dat dié wedstryde op SuperSport uitgesaai sal word. Dié wedstryde word tans beskryf as voorbereidingskragmetings vir die land se voorste vier franchises, die Bulls, Lions, Sharks en Stormers, om in ’n Rainbow Cup-kompetisie mee te ding met Pro14-klubs uit Ierland, Italië, Skotland en Wallis. Die ander vier spanne vir die voorbereidingswedstryde is die Cheetahs,  Griekwas, Oostelike Provinsie en Pumas. Altesaam 16 voorbereidingswedstryde sal vanaf Vrydag 26 Februarie op SuperSport uitgesaai word. “Gevolglik is die wedstrydbepalings verander,” lui SA Rugby se verklaring. “Die agt plaaslike unies sal elk vanaf Vrydag 26 Februarie tot Sondag 28 Maart vier wedstryde speel – twee tuis en twee weg. “Die rugbydepartement van SA Rugby en deelnemende unies het dié reeks opwarmingswedstryde geskep om te midde van ’n Covid-19-landskap aan die hoëprestasie-benodigdhede te voldoen en die spelers gereed te kry vir die seisoen wat voorlê. “In stede van weeklikse kragmetings sal wedstryde in ’n siklus van 10 dae gespeel word om die protokolle van Covid-19-toetse beter te kan bestuur. Die agt spanne is in twee groepe verdeel, maar sal ook wedstryde speel teen spanne in ’n ander groep. “Groep A se spanne is die Bulls, Lions, Griekwas en Cheetahs en hulle gaan teen die vier spanne in Groep B speel. Groep B se spanne is die Sharks, Stormers, Pumas en Oostelike Provinsie.” Vrydag 26 Februarie 19:00: Lions t Pumas Saterdag 27 Februarie 17:15: Stormers t Cheetahs Sondag 28 Februarie 15:00: Bulls t Oostelike Provinsie 17:15: Sharks t Griekwas 