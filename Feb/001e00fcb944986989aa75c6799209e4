JOHN Comitis, Cape Town City se eienaar, reken dis hoog tyd dat die Premiersokkerliga (PSL) meer fokus plaas op die fluitjieblasers in die liga. Comitis se kommer volg ná die “lelike” en “onnodige” gedrag Sondag tydens City se gelykop wedstryd met 1-1 teen Baroka. Dit spruit uit ’n gevaarlike tackle op City se Bradley Ralani, wat sy been kon gebreek het. Volgens Comitis was hy nie beïndruk met uitlatings vanaf Baroka se plaasvervangersbank nie. “Kan jy dit glo? Dis een van die coaches wat geskree het: ‘Julle kleurlinge dink dis Kaapstad. Julle kleurlinge dink julle kan iets hier doen.’ “Dis totaal en al onaanvaarbaar. “Die ding is dat ons gewag het vir die verslag van die wedstrydkommissaris om te sien of hy dit neergepen het, maar hy het nie. Verantwoordelik “Volgens hom het hy dit nie gehoor nie. Dis ’n moei­like een, want hoe bewys ons hulle was rassisties met hul uitlatings? “Ek het net een keer tevore so iets in die sokker beleef, maar niks so lelik en onnodig soos teen Baroka nie,” het Comitis gesê. Die uitgeslape sokkeradministrateur meen die liga moet die skeidsregters verantwoordelik hou vir hul besluite op die veld. “Ek dink as hy die situasie (tackle op Ralani) beter hanteer het, sou dit dalk nie so lelik uitgedraai het nie. “Kyk, daar is gesprekke oor die VAR-stelsel soos oorsee, maar dis ’n baie duur besigheid,” verduidelik Comitis verder. “En as dit wel in werking gestel word, móét dit bestendig wees en vir elke wedstryd gebruik word. “Jy wil nie ’n situasie skep waar jy sekere klubs ’n onreg aandoen omdat die tegnologie nie beskikbaar is nie.” Intussen het Comitis uitgewys dis verblydend dat sy veelsydige speler Abbubaker Mobara sy lojaliteit teenoor die Citizens getoon het. Dit volg nadat Mobara sy kontrak met City tot Junie 2023 verleng het.