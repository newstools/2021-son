DIE Passasierspooragentskap van Suid-Afrika (Prasa) het die afgelope ses jaar 10 waarnemende uitvoerende groepshoofbeamptes (CEO's) gehad sedert Lucky Montana in 2015 as CEO verkas het. Fikile Mbalula, die minister van vervoer, het Saterdag in Langa aangekondig Zolani Kgosietsile “Kgosie” Matthews is die nuwe vaste CEO. Hy het 'n meestergraad in openbare administrasie aan die Harvard-Universiteit verwerf. Hy was voorheen ook die voorsitter van die Hawereguleerder van Suid-Afrika. Prasa is in die 12 jaar van sy bestaan tot in sy fondamente geskud deur korrupte base en die vermorsing van sowat R541 miljoen. In dié tyd het die spoorweë in die land agteruitgegaan en miljoene rande se skade is aan eiendom aangerig. Weens diefstal en vandalisme kon sekere spoorlyne glad nie meer gebruik word nie. Fikile het gesê hulle wil die spoorlyne weer almal in gebruik hê. "Veral in die tyd van die lockdown is baie goed gesteel en ons sal weer sekuriteitspersoneel aanstel om sake reg te ruk. Diefstal het oornag voorgekom en Prasa het niks gedoen nie." Fikile het ook gesê hy sal die hooggeregshof in die Wes-Kaap nader om te help met die probleem dat plakkers huise op spoorlyne bou. Matthews het gesê baie mense het Prasa as 'n OTM gebruik en dít kry nou einde. "Daar sal strenger teen mense opgetree word en ons moet meer openlik wees as tenders uitgegee word." Volgens Mbalula het Prasa vir sy budget vir 2021-’22 'n bedrag van R4,7 miljard gekry as subsidie vir Metrorail. Dit is R6,6 miljard minder as in die vorige boekjaar.