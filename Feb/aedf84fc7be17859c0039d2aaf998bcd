’N BEJAARDE vrou in ’n rolstoel sukkel al 30 jaar om ’n huis te kry. Theresa Edwards (65) van Delft is in ’n rolstoel nadat sy ’n beroerteaanval gehad het. Sy swerf nou van een plek na die ander. Sy het vier jaar terug die beroerte gehad en het al vir ’n tydjie in Pelican Park, Grassy Park en nog ander plekke gewoon terwyl sy op ’n huis van Stad Kaapstad wag. Geduldig Die moedelose Edwards woon die laaste paar maande by ’n vriend in Delft oor sy geen ander heenkome het nie. Edwards sê: “Ek kan nie meer werk sedert ek die stroke gehad het nie. “Elke keer as ek navraag doen, moet ek net hoor ek moet geduldig wees, want daar is nog nie ’n huis vir my beskikbaar nie. “Dit is nie maklik om by ander mense te bly nie, maar ek het nie ’n ander keuse nie. “Dit is hartseer om te sien hoe bloedjong kinders huise kry, maar ek wag al donkiejare vir ’n huis.” Salome Claasen (68) van Ravensmead is nog een van die vele bejaardes op die Stad Kaapstad se behuisingslys wat ook nog nie ’n huis besit nie. Claasen sê: “Ek glo dat ek eendag ’n huis sal kry en ek hoop net dit is voor ek dood is. Ek bly by my familie agter in die jaart. “Ek het nie ’n keuse nie, want ek het geen ander heenkome nie. “Dit is moeilik om ’n plekkie van jou eie te kry op so ’n hoë ouderdom. “Jong mense kry huise en ons bejaardes moet wag. “Ek sal maar wag totdat ek eendag ’n huis kry.” Volgens Asa Abrahams, raadslid van Delft, het sy eers twee weke terug bewus geraak van Edwards se probleem. Abrahams sê: “Daar is ’n groot agterstand en ’n lang behuisingswaglys, wat dit baie moeilik maak om vir almal huise te gee. Aandag “Ek het simpatie met die vrou, want sy is ’n bejaarde en ook in ’n rolstoel. “As raadslid sal ek help waar ek kan en haar omstandighede onder die beamptes by die behuisingskantoor se aandag bring.”