RONALD Bantom glo geregtigheid het uiteindelik geskied ná sy benoeming as enigste kandidaat vir die posisie van visepresident van die Westelike Provinsie Rugbyvoetbalunie (WPRVU). Die pos van visepresident het vakant geraak toe Spencer King einde laas jaar bedank het. Bantom behoort dus op Maandag 8 Maart op ’n spesiale algemene vergadering van die WPRVU onbestrede tot visepresident verkies te word. Die oudskoolhoof van die Hoërskool Kasselsvlei sou die visepresidentskap in 2018 met King betwis, maar laasgenoemde is toe “onbestrede” tot visepresident verkies nadat ’n poging tot ’n interdik van die hooggeregshof van Bantom vroeër dieselfde dag misluk het. Bantom is weens dissipli­nêre redes deur die WPRVU onregverdig geskors (aangesien daar ’n her­siening en herroeping van die resolusie was). Die ervare administrateur het ’n twis gehad met Jessie Claasen van die Vuka Rugby-ontwikkelingsprogram. Hy kon dus nie aan die verkiesing deelneem nie. Dít het gebeur aangesien hy volgens die destydse president, Thelo Wakefield, ’n tugverhoor oor ’n voorval wat in Augustus 2017 plaasgevind het, ontduik het. Die 58-jarige Bantom van Tuscany Glen het gister oor sy benoeming aan Son gesê: “Die eerste ding waaraan ek dink, is dat geregtigheid geskied het. Ek het aanvanklik vir die posisie in die verkiesing in 2018 gestaan. “Ek is onregverdig verhoed om aan daai verkiesing deel te neem. “Ek wil net baie dankie sê aan die klubs wat my genader het om my beskikbaar te stel. Hulle glo in die bydrae wat ek kan maak. “Ek belowe hulle dat ek alles in my vermoë sal doen om hulle nie teleur te stel nie. Ek is net baie bly dat ek die geleentheid kry ge­gewe die moeilike omstandighede waarin ons onsself tans bevind. “Ek wil veral die minderbevoorregte gemeenskappe dien en seker maak dat hulle gehoor word.” Die Stormers gaan nou ’n nuwe hoofstuk in hul geskiedenis betree met hul eerste wedstryd wat Saterdag in die Cape Town Sta­dium teen die Cheetahs gespeel gaan word. “Ja, dis ’n nuwe era wat ons betree. Ons moet ’n paradigmaskuif maak en die Kaapstad-stadion omarm om seker te maak dat ons almal saam die toekoms ingaan. Ons aanvaar ál die sentiment rondom Nuweland, maar laat ons maar die nuwe era saam begin en nie meer terugkyk nie.”