’N COP van die Kleinvlei- polisie is in die sop nadat hy glo met ’n vermeende gangster se wapen gevang is. Die spesiale korrupsie-eenheid het die sersant Dinsdagaand gearresteer. Hy was na verneem word in besit van die vuurwapen van ’n gangster wat in Desember dood is. Daar word nou vermoed dat die polisielid met die gangsters verbind kan word. Volgens ’n gemeenskapslid wat verkies om anoniem te bly, was hy ’n goeie polisieman, maar het die gangsters baie gunsies gedoen. Slegte Die gemeenskapslid sê: “Die korrupsie by die Kleinvlei-polisiestasie moet nou end kry. Senior cops tree af of bedank en hul poste word nie gevul nie. “Daar is goeie cops by die Kleinvlei-polisiestasie. Dit is die korruptes wat die ander ’n slegte naam gee.” ’n Betroubare bron sê: “Die cop was lekker dik gesuip toe die cops hom by sy huis arresteer. “Hulle het ook R4 000 op hom gekry. Toe hulle sy kluis deursoek, het hulle nog R30 000 gekry. “Die note was glo gemerk. Hulle is ’n hele paar wat connected is en een van die ouens het hom glo gepiemp. “Dit is hoekom daar net uit die bloute op hom toegeslaan is.” Aangekla Kol. Andrè Traut, ’n polisiewoordvoerder, het bevestig dat die polisiebeampte van die Kleinvlei-polisiestasie gearresteer is. Volgens Traut face die cop nie net kriminele klagte nie, hy is ook departementeel aangekla.