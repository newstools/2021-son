VROUERUGBY is nou die Suid-Afrikaanse Rugbyunie (SA Rugby) se tweede belangrikste prioriteit. Daarom het Rassie Erasmus, SA Rugby se direkteur van rugby, oorsese hulp ingekry in die vorm van die voormalige Ierse vrouerugbykaptein Lynne Cantwell. Dis om hulle te help om ’n splinternuwe koers in te slaan. Uitslae Cantwell is aangestel as die hoëprestasiebestuurder vir vrouerugby by SA Rugby. Daar was nog nooit vantevore ’n hoëprestasiebestuurder vir vrouerugby nie. “Ons het ’n Springbok-vrouerugbyspan en ’n vrouesewesrugbyspan, maar ons kry net nie die uitslae waarna ons hunker nie,” het Erasmus gesê. “Een van my verantwoordelikhede, saam met die algemene bestuurder, Charles Wessels, is vrouerugby, waar ons daarna strewe om uitslae op die veld te verseker. “Ons is nie gelukkig­ met hoe dinge die laaste­ paar jaar verloop het nie. “Ons het so ’n jaar en ’n half gelede ’n strategiese ontleding oor vrouerugby gehad. Daar is toe saamgestem dat vrouerugby ’n prioriteit moet word. “Daar is toe besluit om die vroue, ná die Springbokke, die belangrikste prioriteit te maak. “Maar ons het geweet ons kan nie net daaroor praat of dit op papier sit nie; ons moet ook ernstig raak daaroor. “Ons het lank probeer om die goeie bloudruk vir ons mansrugby vir die vroue te gebruik, maar die uitslae het nie gekom nie. “Ons het iemand nodig gehad om die skip in ’n ander rigting te laat seil en ervaring en kennis van vrouerugby het. “Daarom is ek sommer baie bly dat ons Lynne­ as hoëprestasiebestuurder kon aanstel. Sy verstaan waar ons onsself bevind in vrouerugby en wat ons wil bereik.” Speelkans Erasmus het ook bevestig dat daar wel vanjaar ’n interprovinsiale rugbykompetisie vir vrouespelers gaan wees. Die land se ses beste spanne gaan in tuis- en wegwedstryde teen mekaar speel. Dit sal ook waardevolle speelkans wees vir die Springbok-vroue, wat later vanjaar in die Wêreldbekertoernooi in Nieu-Seeland gaan speel.