DIE Nasionale Eerste Liga-klub Steenberg United maak gereed vir ’n massiewe uitdun van spelers. Son is ingelig dat sowat 10 spelers met geldige kontrakte dalk binnekort sonder heenkome kan wees. Dít te midde van die erge corona-virus-pandemie. Van die name sluit in Wade Crowie, Tauriq Dien, Tauriq George en Aden Philander. Betrap Daar word bespiegel dat die terugkeer van Steenberg se go-to­ coach, Mike Lukhubeni, moontlik ’n rol kon speel in die besluit om spelers te sny. Lukhubeni, wat almal onkant betrap het toe hy Steenberg in sy debuutseisoen vir Royal Eagles verlaat het, het die voormalige Bafana Bafana-defender Nasief Morris onlangs opgevolg as head coach van Steenberg. Net minder as ’n jaar gelede het Steenberg ook opslae gemaak toe ’n klomp klagtes opgeduik het van spelers wat nie hul salarisse betaal is soos ooreengekom nie. Dinge was in so ’n gemors dat Suid-Afrika se Football Players Union (Safpu) moes ingryp. Spelers het op voorwaarde van anonimiteit aan Son hul ontevredenheid oor die klub se besluit gedeel. “Steenberg kill baie spelers se loopbane, my broe,” het een speler gesê. “Ek voel veral jammer vir baie van die jonger talent by die klub.” Safpu se Kaapse verteenwoordiger, Brent Carelse, het aan Son bevestig dat die saak onder hul aandag gebring is. Carelse het gesê Safpu sal nooit enige klub voorskryf of bevraagteken oor die vrystelling van sy spelers nie. “Ons is net hier om seker te maak dinge word op die regte manier gedoen en dat dit ’n regverdige deal is vir albei partye. Ons meng ons nooit in by klubsake nie. Van die spelers wat hul clearances het, het onderling ooreengekom om paaie met die klub te skei. “Maar ander het nie en onderhandel nog met die klub. Dis belangrik dat mense ook nie emosioneel raak hieroor nie. Ons deal net met die feite op die tafel en niks bespiegeling nie,” het Carelse laat hoor. Steenberg se Ferdinand Jacobs is van mening dis lafhartig as spelers na die spelersunie hardloop, aangesien hulle presies weet wat in hul ooreenkoms staan. “Hulle almal weet hulle het net kontrakte van een maand. As hulle nie perform nie, vervang ek hulle. “Die spelers wat ek vrygestel het, word almal vervang met spelers wat ek voel die job vir ons kan doen. “In fact, die replacements het hulle al almal reeds by die klub aangesluit,” het Jacobs verduidelik.