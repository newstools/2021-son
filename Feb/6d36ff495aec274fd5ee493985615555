DIE Woordfees-Kunstenaarsweek wil hoop bring en werk skep. In die eerste US Woordfees-Kunstenaarsweek sal kunstenaars die geleentheid kry om hul vaardighede, idees en konsepte te slyp en verfyn. Dit sal gebeur onder die leiding van vooraanstaande fasiliteerders, onder wie die teatermakers Andrew Buckland en Sylvaine Strike­, die danser-choreograaf Gregory Maqoma en die digter en verhoogkunstenaar Jolyn­ Phillips. Die Kunstenaarsweek sal van 6 tot 11 April in Stellenbosch aangebied word. Dit word gedoen in samewerking met die Universiteit Stellenbosch, Nati, kyk­NET, Tribuo, Toyota en ander vennote. Ondersteuning Alle Suid-Afrikaanse beroepskunstenaars met ’n loopbaan in die uitvoerende kunste is welkom om aansoek te doen. Deelnemers kan ook aansoek doen om finansiële ondersteuning om hul reis- en/of verblyfkoste te dek. Dié steun sal wissel van gedeeltelike tot volle dekking van die koste. Deelname aan die aktiwiteite is gratis vir alle kunstenaars wat gekeur word. ’n Komitee sal hoogstens 50 deelnemers kies wat die wydste moontlike diversiteit van dissiplines, ervaring, ouderdom en individuele vaardighede verteenwoordig. Die doel van die projek is om ’n gefokusde program aan kunstenaars van alle dissiplines te bied wat nadenke aanmoedig, kreatiwiteit stimuleer en deelnemers die kans gee om te herlaai. Sluit Gedurende ’n ses dae lange slypskoolprogram sal die gekeurde kunstenaars deelneem aan ’n reeks werksessies, seminare, kreatiewe projekte en geleenthede vir selfondersoek en refleksie. Aansoeke sluit op 15 Februarie 2021.