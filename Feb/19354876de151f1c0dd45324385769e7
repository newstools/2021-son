WITSAND. – ’n Lang­verwagte stranduitstappie ná die opheffing van die verbod het Saterdag omstreeks 12:00 vir ’n bejaarde­ egpaar van Swellendam tragies geëindig. Desmond Matthysen (61) het in die see verdrink nadat hy vermoedelik ’n hartaanval of beroerte gekry terwyl hy geswem het. Die slagoffer, ’n ywerige swemmer, en sy vrou, Elizabeth Matthysen, met wie hy 31 jaar getroud was, het so daarna uitgesien om weer die seewater aan te durf. Volgens Gershon Matthysen, die egpaar se seun, het sy ouers gereeld by Witsand gaan ontspan. Volgens hom het sy ma op die strand gesit terwyl sy pa geswem het. Hy vertel verder dat van die ander swemmers skielik ’n uitroep om hulp gehoor en nader gesnel het om te kyk wat aangaan. Aftree “My ma het die see ingestap om na my pa te soek toe sy oplet dat van die swemmers ’n persoon uit die water strand toe dra. Dis toe dat sy my pa aan sy baaibroek uitken en nader storm.” Die polisie en ambulans is ontbied. ’n Ongeïdentifiseerde dokter van Stellenbosch wat ook op die toneel was, kon hom nie bybring nie. Gershon vertel dat sy pa 36 jaar as skoonmaker by die Laerskool Swellendam diens verrig het en dat hy in die nabye toekoms sou aftree. Hy noem ook dat Desmond ’n talentvolle sportman in sy jong dae was en vir die plaaslike rugbyklub en SWD op slot uitgeblink het. Benewens Gershon en sy ma laat hy nog vier seuns en nege kleinkinders agter. Intussen is daar ontevredenheid omdat daar geen menseredders op die strand teenwoordig was nie. Volgens Vennito van Niekerk, plaaslike onderwyser en wykskomiteelid, was daar g’n lifeguard in sig toe hy daar aankom nie. Hy sê hy sou dink die Hessequa-munisipaliteit sou sy veiligheidsmaatreëls aanpas nadat pres. Cyril Ramaphosa die inperkingsregulasies verslap het. Van Niekerk sê Hessequa spog met ses blouvlag-strande, maar dis duidelik dat die blouvlag-status nie dié naweek gehandhaaf is nie. Opsit “Dit wil vir my voorkom daar is net window dressing gedoen om blouvlag-status te bekom,” sê hy. Volgens hom het daar ná die voorval twee menseredders hul toerusting kom opsit. Son het per e-pos by Johan Jacobs, Hessequa se munisipale bestuurder, kommentaar oor die voorval en aantygings gevra. Hy het teen druktyd nog nie gereageer nie.