SALMAAN Moerat oorweeg dit om voortaan ook op vaskopflank te speel. Die staatmaker-slot van die Stormers en Westelike Provinsie was vanjaar een van die groot uitblinkers vir die Kapenaars. Die 22-jarige boorling van die Paarl het sy stempel met bestendige vertonings as ’n aggressiewe nr. 4-slot in die enjinkamer afgedruk. Skuif Baie kenners meen dit sou ’n uitgemaakte saak gewees het dat hy laas jaar reeds sy Springbok-buiging sou maak as die Bokke se toetse nie weens die Covid-19-pandemie afgestel was nie. Moerat het Maandagaand in ’n onderhoud op die radioprogram Op die Hoofpawiljoen op KC 107.7 ’n vraag van die veteraan Springbok-buiteagterspeler Gio Aplon beantwoord. Aplon, wat tans by die Bulls is, wou weet of die hemelbesem wat 2 meter in sy rugbystewels staan en die skaal op 116 kg laat kreun dit sal oorweeg om van slot na die nr. 7-flank te skuif. Aplon glo dit sal Moerat meer veelsydig maak vir die Stormers en die Springbokke. “As ’n gesoute speler soos Gio Aplon so dink, moet dit uiteraard gewig dra,” het Moerat grappenderwys geantwoord. “Ja, dit is beslis iets waaroor ek al gedink het. Dis soos hy (Aplon) sê, dit sal my net ’n meer veelsydige speler maak. Ek geniet dit om met die bal te hardloop, veral as ek spasie aan die buitekant kry. “Hopelik kan ek so ’n geleentheid in my loopbaan kry. Dit is beslis ’n aspirasie van my om daar te speel, maar dit hang regtig net af van die afrigters.” Moerat is ’n gebore leier wat sy hoërskool, Paarl Boys High, aangevoer het en daarna ook kaptein was van die SA Skole-span en die Springbokke se o. 20-span. Op ’n vraag of hy graag ook eendag kaptein van die Stormers en die Bokke sal wil wees, het hy gesê: “Dit is beslis iets wat ek graag wil nastreef. Hopelik kan ek die Stormers in die nabye toekoms lei. Vestig “Vir nou is daar egter nog ’n baie goeie groep leiers. Sover ek weet, gaan baie van die senior spelers aanbly, maar as die geleentheid kom, is dit iets waarvoor ek gereed sal wees. “As ek hopelik vir die Bokke gekies word, sal ek myself eers wil vestig in die span en dit daarvandaan vat.”