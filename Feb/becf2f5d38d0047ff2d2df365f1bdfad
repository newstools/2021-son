CORNAL Hendricks het Saterdag in die eindstryd van die Currie Cup gewys hy kan voortaan weer vir die Springbokke speel. Die 32-jarige boorling van Wellington het nie net ’n groot rol gespeel in die Bulls se sukses in vanjaar se Currie Cup nie, maar hy het ook ’n sleutelrol gespeel in die Bulls se oorwinning in die Superrugby Unlocked-kompetisie. Die Springbok wat Suid-Afrika in 2014 en 2015 in 12 toetse as vleuel verteenwoordig het, het Saterdag nog ’n hoofstuk tot sy merkwaardige loopbaan bygevoeg. Ooreenkoms Die voormalige Blitsbok-ster het in 2016 ’n kontrak van twee jaar met die Westelike Provinsie en die Stormers gesluit. Hy is egter met ’n ernstige harttoestand gediagnoseer en kon ongelukkig nie een game vir die Kapenaars speel nie. In Desember 2016 het die Franse top 14-span Toulon Hendricks tot die einde van die 2016-’17-seisoen gekontrakteer. ’n Paar weke nadat hy die ooreenkoms aangekondig het, het Toulon egter besluit dit sal te veel van ’n risiko wees. Die Bulls het nogtans besluit om hom ’n kans te gee. Toe Jake White as die Bulls se direkteur van rugby aangestel is, het hy vir Hendricks in ’n nuwe rol op binnesenter ingespan. Die oudleerder van die Hoërskool Bergrivier in Wellington het die geleentheid met albei hande aangegryp. Saterdag op Loftus Vers­feld in Pretoria is hy as die speler van die wedstryd aangewys in die Bulls se oorwinning met 26-19 oor die Sharks. White het Hendricks se vertoning ná die eindstryd in ’n perskonferensie as “fenomenaal” beskryf. “Hy was waarskynlik ons ??beste speler. “Ek het hom na binnesenter geskuif en met Chris Rossouw (die agterlyn-afrigter) van die Bulls oor hom gepraat. Hy was deurgaans vir ons fenomenaal in daardie posisie. Kennis “Cornal het net soos Ma’a Nonu en Tana Umaga (van die All Blacks) op vleuel begin. Hy het ’n great begrip vir ruimte en wat ’n speler in die middelveld moet doen. “Hy is ’n Springbok en deel sy kennis. Die youngsters kan baie van ’n speler soos Cornal leer. “Hy is nie net professioneel en baie toegewyd nie, maar is ook ’n uitstekende kommunikeerder wat hard werk.” White glo Hendricks se vermoë om vleuel en senter te speel, tel in sy guns om dalk ’n terugkeer na die Bok-span te maak. White het bygevoeg: “Rassie Erasmus en Jacques Nie­naber weet na wie hulle soek. “Ek is seker as hulle dink hy is goed genoeg en sal waarde toevoeg, sal hulle hom kies.”