SA RUGBY (Saru) het Vrydag die bepalings vir ’n reeks van voorbereidingswedstryde vir die 2021-seisoen bekend gemaak. Altesaam agt provinsiale spanne gaan sake teen mekaar in ’n plaaslike kompetisie uitspook. Die reeks wedstryde gaan dien as voorbereiding vir die Rainbow Cup en die Springbokke se komende toetsseisoen. Die Bokke gaan afskop met die reeks teen die Britse en Ierse Leeus. Die games is spesifiek deur Saru gereël om aan die hoë prestasiebehoeftes van die spanne tydens die pandemie te voldoen en hulle vir die komende seisoen voor te berei. Een belangrike verandering is dat spanne in 'n siklus van tien dae (eerder as elke week) sal speel om Covid-toetsprotokolle te bestuur. Die spanne gaan tussen 27 Februarie en 27 Maart poelwedstryde teen mekaar speel. Groep A bestaan uit die Bulls, die Lions, Griekwas en die Cheetahs. Hulle gaan teen vier spanne in Groep B, die Sharks, die Stormers, die Pumas en die Oostelike Provinsie Olifante te staan kom. Venues en afskoptye moet nog bevestig word. In die eerste vier games van die openingsronde gaan die Bulls gasheer vir die OP Olifante speel, die Lions pak die Pumas, die Sharks speel teen Griekwas, terwyl die Stormers en die Cheetahs sake gaan uitspook. Rassie Erasmus, Saru se direkteur van rugby, sê Vrydag in ‘n verklaring dit is noodsaaklik dat hulle die nuwe seisoen so gou as moontlik aan die gang kry. “Daar is 'n groot jaar wat voorlê, met die voorbereiding van ons spelers vir die Britse en Ierse Leeus 'n topprioriteit. Dit is egter ook ‘n geleentheid vir al die spanne om wedstrydfiks te word met die oog  op die Europese kompetisies, en ons beplande plaaslike seisoen wat voorlê. “Hierdie wedstryde bied aan ons topspelers verdere geleenthede om hulself te toets teen die beste in Suid-Afrika. Ons wedstrydbeamptes kry ook dan waardevolle speeltyd in.” Bepalings vir die reeks van voorbereidingswedstryde (afskoptye en venues moet nog bevestig word):