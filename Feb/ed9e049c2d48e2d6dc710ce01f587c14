MOEDIG soos hy probeer het, kon die Arsenal-sokkerklub nie die Engelse Premierliga-voorloper, Manchester City, Sondag van nog ’n sege weerhou nie. Die Citizens het die Gunners in Londen met 1-0 geklop om hul voorsprong van 10 punte boaan die punteleer in stand te hou. City het reeds in die tweede minuut die voortou geneem toe Raheem Sterling twee verdedigers ontduik het om ’n aangee met sy kop tot in die doelhok te stuur. Dit het gelyk asof Arsenal kwaai sal moet walgooi, maar die tuisspan het daarna genoeg veggees getoon. Net jammer dit kon nie in die doele omskep word nie. Erken Met dié sege het Pep Guar­diola (manager) se City­-span nou sy onoorwonne veldtog in alle kompetisie vir die seisoen tot 18 wedstryde gestrek. Dit is ook ’n klubrekord 11de sege agtereenvolgens vir die Citizens. Guardiola sal egter erken sy span was gister ver van hul beste, met die spelers se koppe wat dalk reeds by dié week se Uefa Champions League-wedstryd is. City kom Woensdag teen Borussia Mönchengladbach in die ronde van laaste 16 spanne te staan.