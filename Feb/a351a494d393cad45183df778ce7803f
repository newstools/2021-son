SES mense van Mqanduli in die Oos-Kaap het Vrydag in ’n brand omgekom. Volgens Sonwabo Mampoza, woordvoerder van die Koning Sabata Dalindyebo-munisipaliteit, het gille uit die brandende huis die bure wakker gemaak.  Mampoza sê die vlamme was so erg dat dit die hele huis verswelg het, berig News24. Toe die brand  geblus is, is die lyke van die egpaar, hul drie kinders en ’n kleinkind in die huis gevind. Mampoza sê toe die burgemeester, Nyaniso Nelani, by die toneel opdaag, het mense nog geskok saamgedrom.  “Die munisipaliteit is baie hartseer oor die voorval. Die gemeenskap het alles probeer om die gesin te red, maar niemand kon gered word nie,” het Nelani gesê. Kol. Sibongile Soci, polisiewoordvoerder, sê ’n nadoodse ondersoek is geopen.