SAFA Cape Town se Derde Liga gaan ’n nuwe baadjie aantrek. Die kompetisie se formaat is nou omskep in ’n ligareeks waarin die 18 spanne in twee groepe van nege ingedeel sal word. Elton Lotriet, Safa CT se sekretaris-generaal, het die bekendstelling gister gemaak. Lotriet het laat hoor daar was onderhandelinge tussen die beheerliggaam en sokkerklubs waarin die Regional Executive Committee (REC) ingestem het tot ’n liga-stelsel van twee groepe – op ’n tuis-en-weg-basis. Volgens Lotriet sal ’n loting binnekort plaasvind om die bal vir die deelnemende spanne aan die rol te kry. Die groepwenners sal dinge aan die einde van die laaste reeks wedstryde in ’n eindstryd uitspook om die kam­pioen te bepaal. Hy het ook genoem geen spanne sal aan die einde van die 2021-seisoen gerelegeer word nie. Safa CT het intussen ook klubs verwittig om met hul voorbereidings te begin asook hul spelers te registreer. “Ons beoog om die liga-reeks-finaal so teen die einde van Maart te begin,” verduidelik Lotriet. Hy het bevestig toeskouers sal wedstryde wel kan bywoon, maar met die toepassing van duidelike en streng Covid-19-regulasies. Daar is ook bevestig dat twee klubs – Rebels FC en Bellstar United – hul fran­chise aan onderskeidelik Bayview FC (Mitchells Plain) en Vasco da Gama (Parow) verkoop het. Twee klubs, Jamestown United (Athlone) en Trini­tarians (Uitsig), sal ook hul buiging in die Derde Liga maak. Dié spanne het in die 2019-seisoen promosie gewen. Die 18 Derdeliga-klubs is: Hanover Park FC, Silver Spurs, Crystal Palace, Greenwood Athletic, Woodlands United, Goal 50 United, Junction Rovers, Cape­ Town United, Trinitarians, Jamestown United, Bayview FC, Vasco da Gama, Ocean View FC, Nova Nacional, Matroosfontein, Bluegum United, Cape Town City, Cape Umoya.