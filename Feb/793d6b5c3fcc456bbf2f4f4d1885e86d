ALTESAAM agt streekspanne gaan sake in ’n plaaslike rugbykompetisie uitspook. Dié kompetisie skop op 27 Februarie af. Dit gaan blykbaar die Franchise Cup genoem word. Die naam is egter nog nie amptelik bekend gemaak nie. Benewens die tradisionele voormalige Suid-Afrikaanse streekspanne soos die Bulls, Sharks, Stormers en Lions,­ gaan die Cheetahs, Griekwas, Pumas, sowel as die OP-Olifante na verwagting ook aan die kompetisie deelneem. Al die spanne behalwe die OP het mekaar reeds in die Superrugby Unlocked-kompetisie sowel as die Currie Cup aangedurf. Die Olifante is die enigste span wat sedert die begin van die inperking laas jaar nog geen rugby gespeel het nie. Die voormalige Springbok-afrigter Peter de Villiers is op die oomblik die hoof­afrigter van die span van Port Elizabeth. Dit gaan beslis vir die manne van die Baai ’n groot taak wees om kragte te meet met van die sogenaamde groot unies. Die Olifante bestaan uit hoofsaaklik uit onervare klubspelers. Die Snorman kan gevolglik nie soos die ander unies op ervare Springbokke in sy span staatmaak nie. Al het De Villiers reeds op die hoogste vlak met die Springbokke sukses behaal, gaan sy vaardighede as die afrigter van die OP ongetwyfeld tot die uiterste beproef word. De Villiers het gister aan Son gesê hy het nog niks bevestiging van die bepalings van SA Rugby (Saru) gekry nie. Vermoë “Ek is by die OP aangestel as die afrigter van die spelers en om hulle voor te berei,” het De Villiers gesê. “Dit maak nie saak of ons gaan speel of nie. My job is om die manne tot die beste van my vermoë af te rig Ek kan niks sê voordat ek die fixtures amptelik van Saru kry nie. Ek is egter daarvan bewus dat dit ’n groot uitdaging gaan wees.”