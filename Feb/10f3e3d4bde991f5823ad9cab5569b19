SUID-AFRIKAANSE boks is vandag veel armer ná die afsterwe van een van sy voorste afrigters Saterdagoggend. Mzi Mnguni (73), wat in sy loopbaan vyf wêreldkampioene opgelewer het, was ’n legende en die hoeksteen van die sport in Mdantsane buite Oos-Londen wat allerweë as die boksfabriek van Suid-Afrika beskou word. Mdantsane is in rou oor die verlies van een van sy bekendste en grootste seuns. Mnguni was lank siek en is in die Life Beacon Bay-hospitaal in Oos-Londen oorlede. Mnguni se grootste oorwinnings was Welcome Ncita se verowering van die IFB se junior veergewigtitel, en Mbulelo Botile, wat die IBF se kapok- en veergewigkampioen was. Mnguni was ook betrokke by die loopbane van Vuyani Bungu, Zolani Petelo en Hawk Makepula. Hy het ook verskeie SA kampioene afgerig. Rodney Berman se Golden Gloves-promosies het op sy webblad hulde aan dié begaafde boksman gebring. “Mzi was ’n genius. Hy het wêreldkampioene gebrei en Golden Gloves het hulle vir meer as 30 jaar die kans op die hoogste verhoog gegee. “Wat ’n ongelooflike partnership. Ons sal Mzi se bydrae tot die sport in Suid-Afrika nooit vergeet nie.”