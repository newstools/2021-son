’N SWANGER matrikulant het die eindeksamen geslaag. Simone Bock (20) van Bergsig, buitekant Springbok, sê sy moet in Maart kraam en sal dan haar seun celebrate. Maar vir eers vier sy fees omdat sy boepensie en al ’n matrieksertifikaat agter haar naam het. Bock vertel: “Ek het in November na die plaaslike kliniek gegaan. Op aandrang van my Nannie (antie) en nie uit my eie nie. Ek moes verneem dat ek toe al vier maande swanger was.” Volgens die tenger meisie het sy besluit: “Kom wat wil, ek gaan aangaan met skool en ek gaan skryf.” Getrou Bock sê sy was baie gelukkig dat haar vriende en onnies dit nie onmiddellik raakgesien het nie. Een van haar vak­onderwysers het wel later snuf in die neus gekry. Bock het elke gedag getrou klasse bygewoon. Haar ouma, by wie sy bly, het dit beaam. Sy dink Bock het baie guts gehad om alles so geheim te hou. Selfs die skoolhoof het van niks geweet nie. In November, gedurende die eksamen, het alles uitgekom, maar dit was te laat. Bock is een van die 13 uit 18 matriekleerders by die Hoër­skool SA van Wyk in Bergsig wat geslaag het. Sy gaan ná haar bevalling aansoek doen om by die polisie in te kom. Intussen beplan sy om haar sukses in die eindeksamen te vier dat die honde huil.