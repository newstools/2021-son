ROBERTSON. – Vir hierdie visserman was die aankondiging dat hy na die rivier kan teruggaan soos manna uit die hemel. Collin Klaasen was Dinsdagoggend reeds douvoordag langs die water, besig om te hengel. Klaasen sê onder by die rivier was daar baie mense by die water. “Ek het nie kon dink dat mense so daarna uitgesien het om weer by die rivier, see en damme uit te kom en dat hulle so in bondels daarheen sou stroom nie,” sê Klaasen. Afgemerk Volgens hom was hy Dinsdag baie gelukkig om eerste ’n plekkie langs die viswaters te kry. “Ek het gesorg dat ek drie lyne ingooi, want dan is ek verseker van ’n vissie of twee,” vertel Klaasen laggend. Klaasen sê nog voor die lockdown het hy vir hom splinternuwe visstokke gekoop, juis oor dit so goedkoop afgemerk was. “Ek het nooit gedink dat onse president ook die rivier sal sluit nie.” Hy sê die mense het hulle mooi gedra. Hulle het nie om en in die rivier kanse gevat nie. Klaasen sê ook mense het by die rivier ’n sosiale afstand gehandhaaf en genoeg sanitiser saamgebring om hulle veilig te hou teen Covid-19.