WEENS droogmakery deur die appèlhof sal Oscar Pistorius binne twee jaar kan aansoek doen om parool. Die familie van die vermoorde Reeva Steenkamp is diep ongelukkig nadat die hoogste hof van appèl die Paralimpiese atleet se tronkstraf aangepas het. Pistorius, wat sy destydse meisie, Reeva, op Valentynsdag in 2013 doodgeskiet het, sal in Maart 2023 in aanmerking kom vir parool. Die hof het hom in 2016 skuldig gevind aan strafbare manslag. Die staat het egter by die hoogste hof van appèl geappelleer en die aanklag is toe in 2017 aangepas na moord. Hy het teen daardie tyd reeds 506 dae van sy straf uitgedien – iets wat die hof buite rekening gelaat het. Sy straf is toe aangepas. Die regsjoernalis Karyn Maughan sê volgens Reeva se familie het niemand hulle laat weet nie. “Ek het met die familie se prokureur gepraat en hulle het ’n verslag uitgereik waarin hulle sê dat hulle nie kennis dra van dié beslissing nie. “Dit is amper weer die 14 Februarie, die 8ste herdenking van Reeva se dood. So, hierdie soort nuus wat die saak weer in die kalklig plaas, is natuurlik baie pynlik.” – SABCnuus 