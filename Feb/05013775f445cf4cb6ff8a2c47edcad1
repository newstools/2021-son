TWEE ouers rou nadat hul enigste lieflingseun skynbaar sonder enige rede afgemaai is. Bronwill Adams (21) se pa en ma, Brian en Lillian, kan steeds nie glo hul grootste vrees het waar geword nie. Bronwill, ’n kranige sokkerspeler en talentvolle barber, is Sondagmiddag in Geneva Court in Scottsdene, Kraaifontein, doodgeskiet. Lillian het aan Son vertel sy het die skote gehoor wat haar seun se lewe geëis het. Maar min het sy toe geweet dit is vir hom wat die dodelike koeëls getref het. Volgens Lillian het sy gedink dis net weer die een of ander skietery soos dié wat baiekeer in die gemeenskap uitbreek. Sy vertel sy nog wou loer wat aangaan, want die skote het baie naby geklink. Lillian sê dit was skaars vyf minute later, toe kom roep iemand haar met die tyding. Sy vertel: “ ’n Vrou het nader gekom en na my kant toe gewys. “Ek vra nog of dit my kind is, toe sê sy ek moenie nog vra nie, ek moet kom! Agtergebly “Ek skreeu toe my man wakker en sê dat ons kind geskiet is. “Hy het nie saamgekom nie. Hy het by ons dogtertjie agtergebly. “Ek het nie geweet wat daar op my wag nie. “Toe ek daar kom, toe sien ek dit ís my kind. “Ek het nader geloop. Sy arm was oor sy gesig. Ek het dit weggehaal en onmiddellik geweet my kind is dood. “Ek het ’n gebed opgesê sodat ek vrede kon kry. “Toe ek by die huis kom, toe sê ek aan my man ons kind is dood.” Lillian sê wanneer sy vantevore van sulke voorvalle gelees of gehoor het, het sy haar seun altyd gewaarsku om nie in sekere areas te beweeg nie. Maar dit was moeilik, want hy was ’n barber en het die hare van almal in die gemeenskap gesny. Lillian sê hulle verstaan nog nie die hoekoms en die waaroms rondom hul seun se dood nie. Vasgeklou ’n Hartseer Brian het aan Son gesê hy het flou geword toe sy vrou vir hom die tyding bring. Hy sê terwyl mense in en uit hul huis beweeg het om met hulle te simpatiseer, was dit asof hy nie daar was nie. “Ek het ’n foto van hom gehad en heeltyd daaraan vasgeklou. Ek het myself die hele tyd ingedink hoe my kind gevoel het en wat deur sy kop gegaan het terwyl hulle hom geskiet het. “Het hy gedink: Waar is my ma en pa? “Ek het in ’n donker kamer gelê en net gedink. “Ek weet almal moet sterf, maar dat hy só moes sterf ... “Hy’t niemand gepla nie,” sê Brian hartseer. Hy vertel hy het beplan om langs sy car wash in Brackenfell ’n barbershop oop te maak en Bronwill sou dit bestuur. Maar nou is al hierdie drome wat hy vir sy kind gehad het in ’n oogwink weggeruk, sê Brian. ’n Polisiewoordvoerder, kapt. Hein Hendricks, het bevestig ’n man is Maandag in Carmenstraat, Scottsdene, vir moord gearresteer. Hendricks sê: “Die slagoffer (Bronwill) het by ’n vriend gestaan toe ’n motorfiets verby hulle ry. Die motorfiets het ’n vinnige draai gemaak en voor hulle stilgehou. Ongeskonde “Die passasier het van die motorfiets afgeklim en verskeie skote op die slagoffer en sy vriend afgevuur. “Die slagoffer is noodlottig gewond. Sy vriend is ongeskonde.” Volgens Hendricks het die beskuldigde Woensdag in die Blue Downs-landdroshof verskyn. Die bestuurder van die motorfiets word nog gesoek.