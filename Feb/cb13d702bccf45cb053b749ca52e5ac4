AKON het ’n mynkontrak in Afrika losgeslaan. Die Grammy-benoemde musikant (47), wat bekend is vir liedjies soos “Smack That” en “Lonely”, het nog ’n onderneming in Afrika begin. Hy is die president en CEO van die maatskappy White Waterfall LLC, wat op 14 Desember die mynkontrak onderteken het. Die maatskappy van die musikant, wie se regte naam Aliaune Thiam is, moes ’n signing bonus van R29,2 miljoen teken om ’n studie te finansier in die Haut-Katanga-provinsie in die Demokratiese Republiek die Kongo (DRK). Die Senegalese ster het die laaste paar jaar baie sakeondernemings deur Afrika heen van stapel gestuur. Dit is miskien nie ’n verrassing dat die hip-hop-kunstenaar in ’n mynonderneming in die DRK belê nie. Hy het reeds in die openbaar gepraat oor sy belangstelling en bewondering vir die land – Afrika se top-koperprodusent en die wêreld se topmynbouer van kobalt. Laasgenoemde is ’n belangrike metaal wat in die batterye van elektriese voertuie gebruik word.