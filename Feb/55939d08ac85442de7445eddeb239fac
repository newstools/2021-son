DIE Kaap se drie Varsity Cup-spanne gaan straks volgende maand in vriendskaplike wedstryde teen mekaar speel om vir die jaar se kompetisie voor te berei. Paul Treu, hoofafrigter van die Universiteit van Wes-Kaapland (UWK), het aan Son gesê daar word beplan om in Maart wedstryde teen die Universiteit van Kaapstad (Ikeys) en die Universiteit Stellenbosch (Maties) te speel. Die Varsity Cup begin op 2 April en word in ’n bioveilige omgewing in Tshwane (Pretoria) beslis. Die UWK oefen al vier en half weke, maar Treu sê die manne raak nou kriewelrig om ’n bietjie veld te vat. “Ons het gister met Tom Dawson-Squibb van Ikeys en Drikus Hancke van Maties vergader,” het Treu Vrydag gesê. “Ons wil in Maart oefenwedstryde teen mekaar speel. Die manne is moeg vir oefen. Hulle wil begin speel.” Volgens Treu is Varsity-spanne in ’n baie bevoorregte posisie om later vanjaar rugby te kan speel, want vir baie spelers is dit hul laaste seisoen in dié kompetisie. Treu beplan reeds vir die toekoms. “Daar is so een of twee nuwe gesigte in ons groep. Ons kry ook een nuwe speler by wat in die Hoërskool Durbanville was. “Hanno van Biljon sluit hom by ons aan. Hy is ’n losskakel. “Hy wag nog op sy matriekuitslae.” Treu sê in gesprekke met Ikeys en Maties is ook bespreek hoe speelkans geskep kan word vir dié drie varsities se Young Guns-spanne. Daar is nie vanjaar ’n Young Guns-kompetisie nie. Goedkeuring “Dít is vir my die grootste hartseer – die feit dat hulle nie wedstryde gaan speel nie. Maar ons beraam saam met Maties en Ikeys planne oor hoe ons hulle in Mei geleenthede kan gee deur intern wedstryde te speel. “Natuurlik met die Westelike Provinsie Rugbyvoetbalunie en Suid-Afrikaanse Rugbyunie se goedkeuring,” voeg Treu vinnig by.