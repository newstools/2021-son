VOORDAT Orderick Lucas na sy vermeende moordenaar toe is, het hy tuisgebakte slaptjips vir aandete gehad en hy was happy voor die TV. Dís die getuienis van Eon Adams van Melton Rose. Adams is die staat se vierde getuie in die moordsaak. Melvin “Mel” Volkwyn, ’n haarkapper van Eersterivier, loop hof vir die moord. Adams sê hy en Orderick se ma, Davidene Lucas, het op Sondag 24 Maart 2019 by sy huis ’n stukkie koek geëet en toe ’n button met dagga gerook. “Dit was 20:00 die aand. Die koek het sy saamgebring van haar ma se 50ste verjaardag af.” Volgens Eon het Melvin Volkwyn saam met ’n groep mense by sy huis opgedaag. Die mense het Davidene van selfoondiefstal beskuldig. Eon sê voordat Davidene met die groep mense weg is, het sy vir hom gesê as sy te lank draai, moet hy Orderick vir Melvin gee, want “Mel is gewoond na hom kyk”. Melvin en Davidene het glo verskeie kere saam dwelms gerook en gesteelde goedere verkoop, het die hof voorheen gehoor. Eon sê Mel het omstreeks ’n halfuur nadat Davidene weg is, by sy huis opgedaag om die kind te kom haal. Adv. Mornay Julies, staatsaanklaer, wou by Eon weet wat Orderick se toestand was voordat hy na Mel toe is. “Hy was happy. Hy het saam met ons supper gehad.” Hy getuig sy meisie, China, het die aandete vir hulle voorberei. “Hy het op die bed gesit en cartoons op TV gekyk.” Orderick se ma het ook getuig dat hulle die aand Tarzan gekyk het voordat ’n angry mob haar by Eon se huis kom haal het. Sy het in haar getuienis gesê sy het nooit vir Mel gesê hy moet Orderick gaan haal nie. Eon sê sy het nie daardie aand teruggekom nie. “Toe sy die volgende oggend opdaag by my huis, het sy ’n button gerook. Sy het my daarna gevra waar Orderick is. “Ek het haar gesê Mel het hom kom haal. Daarna het ons saam geloop van my huis af. Ek het polisiekantoor toe gegaan en sy het daghospitaal toe gegaan.” Hy sê hy het Melvin weer later daardie Maandag gesien. “Melvin het saam met Jonathan en nog ’n vrou geloop. Melvin het my gevra waar Davidene is. Bleek “Ek het hom gesê sy’s by die groendakkies (Eerste­rivier-hospitaal). Hy sê Melvin was bleek en het “wild” gelyk. Julies wou weet wat hy daarmee bedoel. “Hy lyk altyd netjies, maar daai dag was hy nie netjies nie.” Orderick se ma het eers teen die Donderdag besef die kind is vermis. Sy lyk is op 2 April in ’n drein gevind. Die saak duur Maandag voort.