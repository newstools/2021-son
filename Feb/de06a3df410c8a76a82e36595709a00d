BYNA 2 000 gesondheidswerkers sal na verwagting opleiding kry om die Covid-19-entstof in die Wes-Kaap toe te dien. Luidens ’n persverklaring van die provinsiale gesondheids­departement het 1 995 gesondheidswerkers oor die provinsie heen gister met hul opleiding begin. Die opleiding sal die werknemers help met die nodige skills en kennis om die entstof reg en veilig te kan gee. “Hierdie inenters is die ruggraat van ons entstofprogram. “Hulle sal seker maak dat soveel mense moontlik in die kortste tyd bereik word,” lees die statement. Intussen sê die DA-skaduminister van gesondheid, Siviwe Gwarube, dié party gaan die land se gesondheidswerkers vir ’n Nobelprys benoem. Dít kom nadat pres. Cyril Ramaphosa Maandagaand in sy toespraak aan die land gesê het die regering het die 2021-benoeming goedgekeur van die Kubaanse dokters wat tans in die land help om die corona-virus te bekamp. Dankbaarheid Gwarube sê: “Dis absoluut bisar en dis ’n groot belediging vir Suid-Afrikaanse gesondheidswerkers. “Ons sê nie ons moenie ons dankbaarheid betoon aan internasionale partners wat ons help om die virus te bekamp nie. “Dit kan egter nie gedoen word tot die nadeel van ons eie gesondheidswerkers nie, wat onder dié onmoontlike omstandighede opofferings gemaak het. Daarom gaan die DA sy eie aansoek aan die Nobel-stigting stuur vir oorweging vir 2022.” Die IVP-hoofsweep, Narend Singh, sê op sy beurt Ramaphosa het Maandagaand die geleentheid gehad om die Serum-instituut van Indië te bedank vir die spoedige ontwikkeling en aflewering van die entstof. Singh sê hoewel dié instituut een van die grootste bevolkings in die wêreld moet bedien, het hy besluit om net 50% van sy produk aan die Indiese bevolking beskikbaar te stel. Die res van die produk is aan ontwikkelende lande soos Suid-Afrika beskikbaar gemaak, sê Singh.