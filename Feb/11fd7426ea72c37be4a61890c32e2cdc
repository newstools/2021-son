CALITZDORP. – Dis sommer laakbaar en bleddie lelik. Só voel menige inwoner nadat groente die laaste tyd uit die grond in hul tuin gesteel is. Veral Christolino Pêrel en Eleanor Gysman se projek vir voedselsekuriteit het onlangs erg deurgeloop. Duisende rande se groente is gesteel. Pêrel sak af: “Is dit nie lelik nie? Ons sit met moeite ons groente in die grond. Ons gee werk aan mense in die gemeenskap. “Ons groente is spotgoedkoop, want ons weet ons mense het dit nie breed nie. “En weet jy, dan gee ons nog van die uitvalprodukte gratis aan die mense.” Kindertjies Dirk Abrahams, ’n lid van die buurtwag, het gesê: “Hier was ook jongens wat selfs by die skole ingebreek het net om groente te steel. “Daai groente word dan juis in die skole se voedingskemas gebruik om die kindertjies kos te gee. “En nou, wanneer die kinders ná die lang vakansie weer by die skole moet kos kry, gaan daai groente beslis gemis word.” Nog inwoners het gesweer hulle gaan eie reg gebruik as hulle die groentediewe aankeer. “Ons waarsku mense ook om nie die gesteelde groente te koop nie. “As jy dit doen, dan is jy net so skuldig en neem jy ander mense se kos uit hul mond. “Rapporteer hulle liewer,” het een van die inwoners gesê. Die plaaslike polisie het inwoners aangemoedig om die name van verdagtes deur te gee. Al die inligting sal as streng vertroulik hanteer word.