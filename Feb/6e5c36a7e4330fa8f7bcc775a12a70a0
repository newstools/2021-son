DIE polisie ondersoek die moorde op drie persone wat Vrydagaand in afsonderlike sakerooftogte in Nelson Mandelabaai dood is. Kol. Priscilla Naidu, ‘n polisiewoordvoerder, sê in die een voorval is twee mense in 'n winkel in Vukustraat in New Brighton geskiet toe twee mans omstreeks 19:30 binnegekom en op twee mans in hul twintigs losgebrand het. "Die een slagoffer is op die toneel oorlede. Die ander een is op pad na die hospitaal oorlede. Kruideniersware, sigarette en kontant is gesteel, ” sê Naidu. Volgens haar het lede van die teen-bende-eenheid op die skietery gereageer en die vlugtende verdagtes agtervolg wat hul wegkommotor in Dyantyistraat in KwaZakhele agtergelaat het. Al die kruideniersware en ‘n 7.65 mm-pistool in die voertuig om die hoek van die winkel gevind. Naidu sê intussen is 'n 38-jarige winkeleienaar noodlottig gewond tydens 'n rooftog in Khamastraat in KwaNobuhle, Uitenhage. Die winkeleienaar was na bewering besig om voorraad vir sy winkel af te laai toe drie gewapende mans hom nader. Die verdagtes het die eienaar gedwing om sy winkel oop te maak. 'n Geveg het ontstaan tussen die eienaar en die verdagtes wat tot sy moord gelei het," sê sy. Volgens Naidu het die winkeleienaar se assistent na buite gehardloop toe hy die skote hoor en is ook geskiet en gewond. Hy sterk aan in die hospitaal. Volgens haar het die verdagtes kontant en kruideniersware gevat. Hul wegkomvoertuig is nie ver van die toneel gevind nie. Die name van die slagoffers in albei voorvalle sal eers bekend gemaak word as die naasbestaandes in kennis gestel is. "Die polisie doen 'n beroep op veral kleinhandelaars wat persoonlik hul voorraad gaan koop om altyd versigtig te wees. Vermy dit om groot bedrae kontant te dra," sê Naidu. - AlgoaFM 