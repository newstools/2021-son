BOKSERS word té vroeg in hul loopbane ryp gedruk. Daarom verbaas dit nie dat jare lange ondersteuners sê die sport het “goedkoop geword” en dat boksers wat deesdae met ’n “wêreldtitel” rondstap met ’n knippie sout geneem moet word. ’n Goeie voorbeeld is die Kaapse superweltergewigbokser Jami Webb, wat op 12 Maart by die Pollsmoor-gevangenis teen Cristiano Ndombassy van Angola om die vakante titel van die Wêreldboksfederasie te staan kom. Altesame 12 gevegte is op die program. Ammunisie Webb is ná net ses beroeps­gevegte nog ’n ongeslypte diamant en dus eintlik nog ’n groentjie in die beroepskryt. Niemand betwyfel sy vermoë om ’n groot naam te word nie. Trouens, hy beskik oor ál die ammunisie om vorentoe ’n kampioen­ te word. Webb het ál ses sy gevegte tot dusver gewen, terwyl Ndombassy, wat Kaapstad as sy basis gebruik, 11 van sy 15 gevegte gewen het. Hy is drie keer uitgeslaan in die vier gevegte wat hy verloor het. Twee vroue boks in die hoofgeveg. Hulle is Hannah Rankin van Skotland en Kholosa Ndobayini van Soweto. Hulle boks in die weltergewigafdeling.