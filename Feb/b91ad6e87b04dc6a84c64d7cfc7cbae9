DIE bottelgroen van Kasselsvlei Comprehensive High School sal vir ewig in sy are bruis, maar nou is dit tyd om na homself en sy gesin te kyk. Ronald Bantom (58) het Vrydag ná 35 jaar in die onderwys en 15 jaar as hoof van dié skool in Bellville-Suid uitgetree. “Dit was nie ’n besluit wat oornag gekom het nie. Toe ek in Mei laas jaar met Covid-19 in die hospitaal opgeneem is, was ek vir twee weke in die waakeenheid. “Ek het ’n ander perspektief gekry en net besluit om die tyd wat oor is, met my familie deur te bring.” Son het in Junie berig hoe Bantom, ’n diabeet wat ook aan hoë bloeddruk ly, met die virus geworstel en dit oorwin het. Bantom, oorspronklik van Fort Beaufort in die Oos-Kaap, het sy matriek in 1980 in Hoërskool Gelvandale in Port Elizabeth voltooi. “Ek het onderwys by die Universiteit van Wes-Kaapland (UWK) gedoen.” Hy sê in daai tyd was UWK ’n politieke brandpunt. “Ek het toe geskiedenis as een van my hoofvakke gehad en dit eintlik vreeslik geniet. “Dit is in geskiedenis waar ek geleer het waarvandaan ons kom en hoe ons mense toe al aan die agterspeen gedrink het. As jy jou geskiedenis ken, sal jy ook weet hoe mense verneder is op grond van hul velkleur. “Dit moet nooit weer gebeur nie. Ons kan nooit weer na so ’n tyd teruggaan nie.” Bantom het vir sy eerste twee jaar by Excelsior Sekondêr liggaamlike opvoeding onderrig. “Omdat rugby en sport in geheel ’n integrale deel van ons familie is, was ek by die UWK ook betrokke by sport. “My destydse skoolhoof het gesê ek is die toonbeeld van gesondheid en het gevra dat ek liewer PT moet onderrig. Ek het dit net vir twee jaar onderrig,” vertel Bantom laggend. Volgens Bantom het die onderwysstelsel in die drie dekades baie verander. “In 1986 was dit ondenkbaar dat leerders terugpraat as ’n onderwys hulle reg wys. Toe kon onderwysers nog met gesag praat en leerders pak gee. “Die pak slae moes saam met ’n les gekom het. Die kinders het geweet hoekom hulle pak kry.” Dié pa van twee vertel trots van Kasselsvlei se hoogtepunte waarvan hy 22 jaar deel was. “Kasselsvlei is ’n skool wat werk. Ons kinders kan met leerders van skole soos D.F. Malan en Stellenberg op akademiese vlak kompeteer. Wanneer leerders die skool verlaat en uitblink in hul loopbaan, is dit ’n hoogtepunt.” Bantom sien daarna uit om sy tyd saam met sy familie deur te bring, asook by die Westelike Provinsie Rugby. Hy is verlede jaar gekies om weer in die uitvoerende raad van die WPRVU te dien. Hy sê sy verbintenis met die skoolleerders sal ook nie heeltemal stop nie. “In die lockdown het ek met behulp van verskeie sponsors gereeld kospakkies gaan aflewer vir van die leerders wat op die skool se voedingskema is. “Daar het ek gesien van hulle het regtig ’n behoefte. Ek het my toe verbind daaraan om seker te maak dat leerders soos hulle altyd ’n plek het om na toe te gaan as hulle iets nodig het. “Ek gaan met behulp van die skool voortgaan met die projek.” Bantom sê hy hoop sy opvolger bou voort. “Ek sou graag wil sien dat Kasselsvlei verder van krag tot krag gaan.”