PORT ELIZABETH. – Terwyl ’n familie van die Kensington-woonbuurt rasend van bekommernis was oor hul ma wat uit die Livingstone-hospitaal “ontsnap” het, het hospitaalpersoneel water op die vuur probeer gooi. Jeanette Dorasamy, ’n Covid-pasiënt, het Maandagaand omstreeks 19:00 spoorloos uit die hospitaal verdwyn. Niemand in die hospitaal kon rekenskap gee oor hoe sy weggekom het nie. ’n Reuse-soektog is van stapel gestuur omdat sy ’n gesondheidsrisiko vir andere was. Sy was na bewering baie siek en het deurentyd mediese behandeling nodig gehad. Bevoeg ’n Foto van Dorasamy is wyd op Facebook en WhatsApp-groepe versprei. Sy is egter die oggend ná haar verdwyning ongedeerd opgespoor. Volgens Sizwe Kupelo, ’n provinsiale gesondheidswoordvoerder, is daar niks fout met die sekuriteit by die hospitaal nie. Hy sê die sekerheidspersoneel is bevoeg om hul taak uit te voer en hulle sal na die beste van hul vermoë seker maak so iets gebeur nie weer nie. “Ons is net bly sy is ongedeerd en hoop nie sy het in direkte kontak gekom met mense nie,” het Kupelo bygevoeg. Groot blydskap het onder inwoners van die Baai geheers oor die veilige terugkeer van die vrou. Aan die begin van die inperking het ’n man ook gevlug uit die veldhospitaal by die stadion in die stad.