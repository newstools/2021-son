DIE Wes-Kaapse regering het R287 miljoen uitgegee aan die bou van die Observatory Forensiese Patologie-instituut. Die bouwerk aan dié fasiliteit het in April 2017 begin en moes al in Maart 2019 voltooi gewees het. Die Wes-Kaapse LUR vir vervoer en openbare werke, Bonginkosi Madikizela, het gisteroggend rondgeloop by die gebou by die ingang van die Groote Schuur-hospitaal om te kyk hoe die bouwerk vorder. Madikizela sê weens vertragings wat verband hou met die Covid-19-regulasies sal die fasiliteit eers in April klaar wees. “Hierdie uitdagings was buite ons beheer,” verduidelik Madikizela. “Ek gee hierdie projek egter my volle aandag om te verseker dit word volgens sy hersiene skedule voltooi. “Die kontrakteur het belowe die projek sal in April afgehandel word. Dis long overdue. “Dit is ’n fasiliteit hierdie wat die gesondheidsdepartement benodig.” Benewens die forensiese patologiedienste het die drieverdieping-fasiliteit ’n ouditorium vir opleiding. Die Universiteit van Kaapstad sal dít bestuur. Volgens Madikizela sal dié fasiliteit meebring dat die forensiese patologiefasiliteit in Soutrivier sluit. Dit bestaan al dekades. Die Observatory Forensiese Patologie-instituut is groter as die Soutrivier-fasiliteit en baie meer sal uiteindelik daar gedoen kan word. Madikizela sê verder: “As iemand ’n geliefde aan die dood afstaan, is dit vir geregtelike en emosionele redes belangrik om die oorsaak te weet. “Dit gee antwoorde en closure en erken uiteindelik die menswaardigheid van die oorledene.” Volgens Madikizela sal die nuwe sentrum dié doel kan bereik deur verskeie geriewe. Dit sluit in: Boonop sal die nuwe fasiliteit per dag 100 besoekers aan die bereavement-sentrum kan akkommodeer, sowel as 10 wagtende ondernemers en 20 studente op ’n slag. Operasioneel ’n Projekbestuurder, Charlton Botha, sê die fasiliteit sal na verwagting eers drie maande ná sy opening die eerste geval kan verwerk. Botha sê verder: “Die Soutrivier-fasiliteit is al ’n paar dekades operasioneel, maar dis onvoldoende. “Hierdie fasiliteit sal help, want dit het meer ruimte.” Volgens Madikizela gaan die fasiliteit ook vir locals die geleentheid gee om werk en opleiding te kry. “Ons is trots daarop dat ons ’n laboratorium van die hoogste gehalte gaan skep,” voeg hy by. “Dit help om die Wes-Kaap se reputasie te boost as die kern van mediese en soortgelyke dienste.”