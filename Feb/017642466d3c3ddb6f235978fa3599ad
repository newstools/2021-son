DIS meer ’n geval van Cape Town City wat gekruisig moet word pleks van Orlando Pirates wat geprys moet word. Dis nadat  Jan Olde Rieke­rink (coach) se City-span gister in die Orlando-stadion  met 0-2 vasgeval het. Die Citizens was vrot en het eenvoudig nie opgedaag vir die Premierliga-stryd teen die Soweto-reus nie. Toe Deon Hotto en Vincent Pule albei blitsige binne die eerste vyf minute vir die tuisspan gescore het, was dit duidelik City is met ’n slap riem gevang. Hotto spog nou met die vinnigste Premierliga-doel nóg. Hy het binne die eerste minuut City se defence aan die kaak gestel om Pirates se neus voor te kry. Minute later het Pule die Seerowers se voorsprong verdubbel met sy derde doel in drie wedstryde teen City. Benewens die feit dat C ity só vroeg in wedstryde doele afstaan, is dit ook die amateuragtige vertoning van sy verdediging wat baie kommerwekkend is. Dié patroon spook nou al hele seisoen by die Citizens, wat ál sy harde werk by die venster uitgooi weens sy powere verdediging. Olde Riekerink se City-troepe het ook bitter min kanse op aanval geskep om die Buccaneers onder druk te plaas. Vir ’n span wat catch-up moes speel, was City stadig uit die blokke in die tweede helfte. Die span van die Kaap het boonop sy geluk gery. As Pirates meer klinies kon afrond, het hy nóg sout in City se wonde gevryf. Desperaatheid City se spelers het ook so ver van mekaar gespeel, dit was moeilik om aanvallende bewegings te begin. Pirates verdien egter ook lof dat hy nie die besoekers die ruimte gegee het om hulle vinnige bewegings aan die gang te kry nie. City se desperaatheid was duidelik sigbaar toe Thato Mokeke in die 74ste minuut sy geluk probeer het van ver buite die doelgebied. Sy skoot met die linkervoet het egter oor die dwarspaal geseil en geen probleme vir Richard Ofori in die Pirates-doelhok geskep nie. City se kaptein, Thabo Nodada, het ook erg drooggemaak toe ’n blaps van Ofori die bal by Nodada se voete laat beland het. Die gewoonlik betroubare Nodada het egter windskeef gekorrel en die bal oor die doelhok gestuur. Pirates het in die doodsnikke goeie kanse verspeel terwyl City se goalie, Peter Leeuwenburgh, op sy hoede was om die telling laag te hou.