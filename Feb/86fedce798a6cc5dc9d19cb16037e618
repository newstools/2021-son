DIE Wes-Kaapse hooggeregshof het swaar vonnisse opgelê aan vyf kabeldiewe. Hulle is skuldig bevind aan 50 aanklagte van kabeldiefstal. Hulle het tussen 2016 en 2018 koperkabels van Eskom en Telkom in die Namakwaland en Wes-Kaap gesteel. Eskom het Donderdag in 'n verklaring gesê die vyf mans is 'n gesamentlike straf van 1 250 jaar opgelê. Adv. Karen Pillay, Eskom se waarnemende hoof van sekuriteit, sê sy hoop die swaar vonnisse sal 'n sterk boodskap uitstuur. Pillay sê Eskom werk onverpoosd met ander rolspelers saam om kabeldiefstal te voorkom. Die vonnisse volg op die goeie nuus dat die Prasa weer besig is om die sentrale lyn in die Wes-Kaap te herstel. Dié lyn het erg deurgeloop onder kabeldiewe. – News24