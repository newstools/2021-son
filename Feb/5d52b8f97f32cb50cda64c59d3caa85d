SHABNIM Ismail, die Vrouteas se vurige snelbouler, het gister na nr. 2 op die Internasionale Krieketraad (IKR) se rang­lys vir T20i-boulers opgeskuif. Die Kapenaar het die afgelope twee weke geskitter in twee witbalreekse teen Pakistan in Durban. Sy het 7 paaltjies in die ODI-reeks platgetrek voordat sy dieselfde aantal slagoffers in die T20i-reeks geëis het. Dit het loopbaanbeste syfers van 5/12 in die tweede kitswedstryd ingesluit. Sophie Ecclestone, linksdraaier van Engeland, het haar plek op die ranglys behou. Ismail (32) is tans uitstekend op peil met haar swaaiboulwerk met die nuwe bal en haar vaardighede met die ouer bal gee vrouekolwers nagmerries. Sy het tydens die T20-reeks haar 100ste paaltjie ingeoes en sal ook nou haar trofeekas moet aanpas, aangesien sy twee keer in die laaste twee reekse as die speler van die reeks aangewys is. Sy is ook as die speler van die reeks vir die ODI’s aangewys. Asof dit nie genoeg is nie, het die IKR haar benoem as sy speler van die maand in Januarie. Sy sal waarskynlik ook dié toekenning voor die neus van haar spanmaat Marizanne Kapp en Pakistan se Diana Baig wegraap. Haar afrigter, Hilton Moreeng, was in sy noppies toe die media hom Woensdag oor Ismail gepols het. “Sy’s ’n star performer,” laat hoor Moreeng. Geniet “Ons is geseënd om haar as ’n krieketspeler in die land te hê. Die vaardighede wat sy het, die ervaring wat sy getoon het ... jy kon sien wanneer dinge nie glad verloop nie, is sy een wat idees deel. “Sy geniet dit om te wen en wil in elke wedstryd speel. “Sy maak ook seker dat sy fiks is en kyk goed na haar liggaam. Sy dra haarself ook baie goed as ’n krieketspeler. “Sy is ’n uitstekende ambassadeur vir die land en dis vir ons ’n groot pluspunt om haar in ons midde te hê.”