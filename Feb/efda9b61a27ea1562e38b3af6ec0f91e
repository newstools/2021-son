SPRINGBOK. – ’n Sterk cop-teenwoordigheid het Vrydag geheers toe vyf vermeende rowers hier hof geloop het. Die vyf het voorgekom vir die onlangse koelbloedige moord op ’n buitelander tot dusver net bekend as Khalil. Die moord is laas Maandagoggend voor ’n plaaslike winkel gepleeg. Khalil, ’n Egiptiese burger wat by die winkel gewerk het, is doodgeskiet. Volgens sy vriende was hy op pad om winkelgeld te gaan bank. Toe hy uit die winkel kom, het hy ’n onbekende wit BMW buite die winkel geparkeer sien staan. Hy het bank toe gery. Die BMW het hom agtervolg. Hy het onraad vermoed en besluit om die geld eerder terug te neem na die winkel. Toe hy uit die voertuig klim, is hy oorval. Volgens omstanders wou die rowers die sak met geld gryp. Vasgetrek ’n Stoeiery het ontstaan en Khalil is twee keer in die kop geskiet. Sowat R112 000 is in die voorval gebuit. ’n Polisiewoordvoerder, lt.kol. Dimakatso Mooi, sê lede van die polisie het inligting opgevolg en vier verdagtes by ’n huis in Okiep gaan arresteer. Die ander verdagte het in ’n ander voertuig gevlug, maar ook hy is naby Kathu op die N14 vasgetrek. Mooi sê: “Die polisie het vuurwapens, die BMW en die geld gekonfiskeer. Voorlopige ondersoeke dui daarop dat die verdagtes moontlik betrokke is by vele ander misdade in die Kuruman- en Upington-omgewing.” Volgens ingeligtes na aan die voorval is duur huur­motors gebruik om die rooftogte uit te voer. Vrydag se hofverskyning het plaasgevind te midde van wye belangstelling. Gevolglik was daar ’n groot polisieteenwoordigheid. Die beskuldigdes het net vlugtig verskyn. Hulle loop weer môre hof.