DAAR was Sondag meer geelkaarte uitgedeel as doelkanse geskep in ’n saai gelykop stryd tussen Wolves en Leicester City. Die Foxes en Wolves moes in die Molineux-stadion met ’n uitslag van 0-0 tevrede wees. Die besoekers van Leicester sal die slegste voel oor dié uitslag, want hulle het hul kans verspeel om ten minste gelyk te trek met die tweede geplaaste Manchester United op die liga se puntelys. Die hoogtepunte van dié stryd was maar die geelkaarte (drie vir Leicester en een vir Wolves) wat uitgedeel is soos die spanne mekaar fisiek aangevat het, maar nie ’n belangrike deurbraak kon maak nie.