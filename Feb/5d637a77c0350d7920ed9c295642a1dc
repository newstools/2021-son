PLAASKINDERS en hul ouers weier dat die Wes-Kaapse onderwysdepartement hul enigste plaasskooltjie sluit. Die beheerliggaam van die Laerskool Voor-Groenberg NGK in Wellington sê dit is hier waar die kinders dissipline leer, akademies goed vaar en leer hoe om hulle in die groter skole te gedra nadat hulle hul grondslagfase voltooi het. Dit was vir die beheerraad ’n skok toe hy in Desember ’n kennisgewing van die Wes-Kaapse minister van onderwys, Debbie Schäfer, ontvang dat dié skool sy deure finaal moet sluit. Die skool bestaan al jare en baie ander skole verlang na sy skoolresep. Kwaad Gershwin Ludick, voorsitter van die beheerliggaam, sê hulle weier om hul resep met ander te deel. Hy verduidelik: “Dís juis hoekom ons kinders so goed vaar nadat hulle ons skool verlaat het. Die departement wil ons skool sluit omdat daar volgens hulle te min kinders in ons skool is. “Laas jaar het ons 63 kinders gehad en hierdie jaar sal ons 68 kinders hê. “Ons is kwaad oor hulle ons skool wil sluit. “Hier het ons min kinders in ’n klas. Só kry die kinders alle nodige aandag. “As jy na die voormalige model C-skole kyk, sal jy sien watter sukses daardie kinders bereik oor hulle min kinders in die klas is.” Volgens Ludick wil Schäfer die kinders stuur na Wagenmakersvallei Primêr, waar reeds meer as 40 kinders in ’n klas is. Hy sê hulle is glad nie beïndruk hiermee nie. Pieter Julies, voorsitter van skoolbeheerliggame in die Wes-Kaap, sê aan Son hulle is siek en sat daarvan om gebruik te word. Julies vaar uit: “Ons is goed genoeg vir verhore en om geld in te samel, maar nou word ons nie geken nie. “Ons is moeg daarvan dat ons landelike skole aan die kortste end moet trek. “Ek sal toesien dat nie één kind na die nuwe skool gestuur word nie. “Die departement wil alles toemaak wat werk.” Yolandé Hendricks, ’n ouer, meen die skool moet oopbly oor baie van die plaaskinders nie na ander skole toe wil gaan nie. Sy sê: “As dít gebeur, sal baie van hulle gangsters uitdraai en drug addicts word. “Die kinders sal nie ’n toekoms hê nie.” Nog ’n ouer, Helena Titus, sê sy voel die skool moet oopbly omdat hulle self destyds hier skoolgegaan het. Titus sê: “Dit was ’n goeie skool en ons het goed geleer. Ons kinders hoef nie ver te loop nie.” Luidens ’n verslag wat Schäfer aan die skool gestuur het, oorweeg sy om die skool te sluit omdat daar net 34 leerders in die skool is. Sy sê die bestuurder en die Kaapse Wynlande-onderwysdistrikskantoor het haar nóg redes gegee. Schäfer sê: “Daar is geen aanduiding dat die getal leerders in die nabye toekoms gaan styg nie aangesien die ouers na die stad verhuis. “Die huidige getal ingeskrewe leerders is 34. Die skool het die afgelope vyf jaar min inskrywings gehad. “Wat enkelgraad-onderrig en buitemuurs betref, is daar vir leerders beter geleenthede by ’n nabygeleë skool.” Volgens Schäfer het Wagenmakersvallei se beheerraad aangedui dit het genoeg verblyf vir die leerders en kan hulle akkommodeer, asook die een permanente onderwyser van Voor-Groenberg. Beveg Kerry Mauchline, Schäfer se woordvoerder, sê: “Die skool is toe. Die kennisgewing is laas jaar onderteken en in die Staatskoerant gepubliseer. Dít kom ná ’n uitgebreide proses en het einde laas jaar van krag geword. “Die leerders se beste belang is oorweeg toe die besluit geneem is.” Die ouers wil die besluit in die hof teenstaan.