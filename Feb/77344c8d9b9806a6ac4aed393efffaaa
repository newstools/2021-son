DIE strate sal ’n bietjie leër wees met dié dat die kinders gister met skool begin het. Die heropening van skole is verlede maand weens die Covid-19-pandemie met twee weke uitgestel. Gister was daar gemengde emosies. By Uitsig Primêr het opgewondenheid geheers toe kleintjies vir die eerste keer die skoolhekke binnegaan. Matilda Stetson, ouma van Donne du Plessis, het haar sommer net ná 07:30 self tot by die skool gebring. “Ek weet sy gaan die skooljaar sommer baie geniet en dit geniet om weer al haar maatjies te sien.” Die agtjarige Du Plessis is vanjaar in gr. 2. Manne Stetson is ook nie ál grootouer wat dié reis meegemaak het nie. Joseph Faro, die oupa van die drie seuns Rowayne Gertse (6), Mykon Zal (6) en Helon Zal (7), sê hy het dit geniet om op die eerste skooldag van die jaar saam met sy kleinkinders skool toe te stap. Hy voeg by hy sal dit doen solank as wat hy kan. Die drie jong manne is almal in die Laerskool Tygersig. Bridgette Davids sê haar dogtertjie, Britney Davids, was ook slaggereed vir die eerste skooldag. Afgesien van die opwinding is daar heelwat ouers wat nog in die skool plek soek vir hul kinders. Hulle hoop daar sal binnekort ’n plekkie vir hul kids gekry word. 