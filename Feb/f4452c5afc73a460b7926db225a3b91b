'N MAN en twee minderjarige kinders is Vrydagoggend in 'n brand in Crossroads dood. Luidens 'n verklaring is Stad Kaapstad se brand- en reddingsdienste om 05:30 uitgeroep na die brand in die Thabo Mbeki-informele nedersetting. Gugulethu se brandweer was eerste op die toneel en brandbestryders is ingelig dat mense vermis is. Hulle het die brand net na 06:00 geblus. ‘‘Terwyl die eiendom deursoek is, is daar op die man, 'n vyfjarige meisie en driejarige seun se liggame afgekom,’’ lui die verklaring. Die oorsaak van die brand is nog onbekend.