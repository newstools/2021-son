DIE Warriors het ná drie agtereenvolgende nederlae in Krieket Suid-Afrika se T20-Uitdaagreeks uiteindelik ’n wen geproe. Robin Peterson (afrigter) se span het vir ’n skok gesorg toe hy een van die groot gunstelinge vir die titel, die Titans, in die Kings­mead-stadion in Durban met 43 lopies klop. Die Warriors het die loot gewen en besluit om eerste te kolf, maar hulle het hul kaptein, die paaltjiewagter Sine­themba Queshile, se besluit sekerlik kort daarna berou. Terugvegpoging Ná amper sewe boulbeurte was die Warriors kniediep in die moeilikheid. Hul telling was 33 en vier kolwers was reeds terug in die kleedkamer. Wihan Lubbe (35), Tristan Stubbs (44) en Aya Gqamane (37) het die terugvegpoging gelei en verseker dat die Warriors in hul 20 boulbeurte by ’n ietwat meer respektabele telling van 157/9 uitkom. Mthiwekhaya Nabe was met ’n boulontleding van 4/21 die groot held vir die Oos-Kapenaars. Die Titans kon in hul 20 boulbeurte net 114/9 behaal.