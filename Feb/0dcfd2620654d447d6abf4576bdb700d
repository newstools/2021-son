MANCHESTER United en sy teenstander in vandag se Engelse Premierligawedstryd, Southampton, sal albei desperaat wees om weer op die wenpad te kom. Die Red Devils kon net een punt uit hul vorige twee wedstryde insamel. Hulle verwelkom ’n gewonde Saints-span op Old Trafford. Ralph Hasenhüttl (man­ager) se span, Southampton, lek nog sy wonde ná drie agtereenvolgende nederlae in die liga, maar kan troos vind in United se swak rekord vir tuiswedstryde. Die Saints sal die vyfde span wil word wat Ole Gunnar Solskjaer (manager) se manne op Old Trafford in die liga klop. Wat die spanne betref, is United se Scott McTominay se beskikbaarheid in die gedrang. Daar word dus verwag dat Solskjaer aan sy beginspan sal torring. Spelers soos Nemanja Matic en Eric Bailly gaan dalk in die beginspan uitdraf. Die Franse striker An­thony Martial kan terugkeer in die plek van Edinson Cavani, wat Saterdag se stryd teen Arsenal begin het. Aanval Wat die Saints betref, sal Hasenhüttl waarskynlik die spelers in die veld stoot wat in aksie was in die nederlaag met 0-1 teen Aston Villa. Dis net op die aanval waar Ché Adams dalk die ervare Nathan Redmond kan vervang. Intussen is verwag dat Manchester United nog versterkings sou aanskaf voordat die transfer window gisteraand gesluit het. United het reeds in die vorige transfer window die dienste opgeraap van Amad Diallo, die 18-jarige sensasie van Atalanta. Nou word daar kliphard bespiegel oor die koms van Norwich City se Max Aarons as kompetisie vir Aaron Wan-Bissaka aan die regterkant van die verdedigings­linie. Aarons is onlangs ook verbind met ’n skuif na die Spaanse sokkerklub Barcelona. Solskjaer het oor die naweek besluit om Jesse Lingard aan West Ham United uit te leen. Dit gaan interessant wees om te sien of Lingard sy peil by West Ham kan herwin. Marcos Rojo en Teden Mengi is reeds op pad na onderskeidelik Boca Juniors en Derby County.