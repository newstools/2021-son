JOSÉ Mourinho het Sondag sy 15de nederlaag in 50 sokkerwedstryde as manager van Tottenham Hotspur geproe. West Ham United het Spurs in ’n Engelse Premierliga-wedstryd in die Londen-stadion met 2-1 geklop. Doele deur Michail Antonio (eerste helfte) en Jesse Lingard (tweede helfte) het die tuisspan vir ’n lang tydperk gerieflik met 2-0 voor gehad, totdat Lucas Moura die agterkant van die net vir Spurs gevind het. Mourinho se troepe kon egter nie ’n gelykmaker vind nie. Spurs en Mourinho verkeer ná dié nederlaag onder massiewe druk om vanjaar ’n plek in volgende seisoen se Uefa Champions League te bespreek. Hulle het reeds in die huidige seisoen hul kans op ’n plek in die Champions League verspeel­. Betrokke Dis juis Mourinho se groot taak om Spurs van Cham­pions League-sokker te verseker, maar dit lyk nie asof dit met sulke vertonings in die liga gaan gebeur nie. Spurs sal dit dus deur die Europa League moet doen. Hulle is tans betrokke in dié kompetisie se ronde van die laaste 32 spanne. Die wenner van die Europa League kwalifiseer outomaties vir die Champions League. Intussen sal Spurs se grootbase se geduld vir seker opraak met die wyse waarop Spurs onder Mourinho in die liga sukkel. Daar het reeds gerugte die ronde begin doen dat die base hom dalk aan die einde van die seisoen gaan vervang.