MENSE is gevra om kalm te bly nadat ’n man Dinsdagaand by sy huis in Kraaifontein geskiet is. Albert Fritz, Wes-Kaapse minister van gemeenskapsveiligheid, het dié pleidooi gerig ná nuus van die moord op die vermeende bendebaas William “Red” Stevens. Die polisie sê die omstandighede rondom Stevens (66) se dood word ondersoek. Kort na dié moord is drie verdagtes opgemerk. Hulle het gevlug en is steeds soek. Borgtog Stevens was een van die drie mense wat op 23 Desember gearresteer is vir die moord op die vermeende steroïedesmokkelaar Brian Wain­stein, wat op 18 Augustus 2017 afgemaai is. Stevens sou op 9 Februarie weer saam met Mark Lifman en Jerome “Donkie” Booysen op dié klag in die hof verskyn het. Hy was op borgtog uit toe hy vermoor is. Fritz sê: “Ek maan die gemeenskap tot kalmte. Ons kan nie toelaat dat gemeenskappe weens geweld onstabiel raak nie.” Hy voeg by dat die ondersoek na die moord reeds gelas is en dat alle inligting wat met die ondersoek kan help, verwelkom sal word.