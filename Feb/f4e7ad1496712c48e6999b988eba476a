“DIT blyk dat hulle gereed is om die leerders te ontvang.” Só sê Wendy Pekeur van die Ubuntu Rural Women and Youth Movement oor plaasskole. “Die onderwysers is reeds besig om voor te berei vir die kinders se terugkeer na die skole,” sê sy. Pekeur is egter bekommerd oor die verlies aan onderwysers en die trauma wat onderwysers én leerders kan ondervind. “Ek is ook bekommerd oor die feit dat leerders in kleiner getalle skool toe gaan. Daar is kinders wat sukkel op skool en dit benadeel hulle,” sê sy. Volgens Pekeur was daar ’n klomp probleme rondom busdienste vir die kinders wat op verskeie plase woon. “Ons hoop dat dié kwessies tussen die onderwysdepartement en die busmaatskappye nie weer die kinders se probleem sal wees en hulle nadelig sal beïnvloed nie.” Sy voeg by daar is nie genoeg hulp van die Wes-Kaapse onderwysdepartement (WKOD) en provinsiale gesondheidsdepartement nie. “Skole het nie regtig hulp met die sanitising nie. Onderwysers en die nie-administratiewe personeel moes self inspring om die skole gereed te kry ná die eerste lockdown. “Te veel geld wat bedoel was om hulp gedurende Covid te bied, is gesteel of misbruik. Meer mobiele klaskamers kon byvoorbeeld aangebring word en meer onderwysers kon aangestel gewees het,” meen Pekeur. Sy sê daar moet meer klasse gebou word. Verloor “Ek het al verby ’n paar skole gery en gesien die kinders hoop op voor die skool begin. “Hulle het dan ook geen maskers op nie. Onderwysers se hande is te vol om na dít ook nog om te sien,” sê sy. Verder sê sy maskers is ’n groot kopseer omdat kinders speel en dit soms verloor. “Een plaasskool het ons genader vir maskers. Ons was gelukkig om 60 maskers te kry wat na die skool sal gaan,” sê Pekeur. Alvina Abrahams, ’n gemeenskapsaktivis wat daagliks met inwoners op plase in kontak is om hulle met hul probleme te help, sê baie van die skole is gereed vir die nuwe skooljaar wat begin. “My concern is egter dat ons kinders uit verskillende huise kom en niemand weet of hulle die Covid-19-reëls gehoorsaam nie. “Die groot probleem waarvan ek op die plase weet, is dat die ma of pa Covid-19 het, dan moet die ander nog gaan werk. Maar die res kan nie isoleer nie omdat die huis te klein is. “Dit veroorsaak ook ander mediese probleme. “As mense nie werk nie, dan is dit no work no pay en dit is wat nou op plase gebeur.” Abrahams sê nog ’n bekommernis is dat die WKOD plaasskole sluit. “Ons sit al klaar met die probleem van overcrowding in ons skole in ons gemeenskappe. Daardie kinders wat van plaasskole na skole in die dorp moet gaan, sit met ’n probleem en die probleem is vervoer. “Waar gaan jy jou kind plaas as die skole klaar vol is? Ek weet daar is skole wat probleme met PPE het en dit is ook ’n bekommernis. “Ons kan nie skole toemaak nie, veral nie plaasskole nie, omdat daardie kind van die plaas op ’n sekere manier hanteer word. Toegang “Daar is kinders op plaasskole wat mediese probleme het en daar moet aandag daaraan gegee word.” Abrahams sê baie van die kinders val uit die stelsel uit omdat hulle geen toegang het tot aanlyn klasse nie. Sy voeg by ouers behoort ook meer ondersteuning te kry sodat hulle hul kinders kan help. “Die ouers weet nie hoe die system werk nie, so, meer moet gedoen word vir die kinders én ouers.”