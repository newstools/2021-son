DIE strafskop en rooikaart wat tot Arsenal se skok­nederlaag teen Wolverhampton Wanderers gelei het, moes nooit gegee gewees het nie. Wolves het die Gunners Dinsdagaand in ’n Engelse Premierligawedstryd in die Molineux-sta­dion met 2-1 geklop. Rúben Neves se kolskoot van die strafdoelmerk voor die rustyd en ’n pragdoel deur João Moutinho in die tweede helfte het vir die tuisspan se eerste ligasege in vyf wedstryde gesorg. Beslissing David Luiz is kort voor rustyd van die veld gestuur omdat hy in die doelgebied met Willian José kontak gemaak het. Om verdere sout in die Gunners se wonde te vryf, is hul doelwagter, Bernd Leno, ook laat in die tweede helfte gerooikaart vir die bal buitekant sy doelgebied met die hand hanteer. Volgens Arsenal se manager, Mikel Arteta, moes Wolves­ nooit ’n strafdoel gekry het en Luiz glad nie afgestuur gewees het nie. “Wel, dit was ’n groot beslissing. As hulle reg was en dit kan bewys, dan sal ek my hand opsteek en verskoning vra,” het Arteta gesê. “Ek het die kykweer 10 keer uit alle verskillende hoeke gekyk en ek kan geen kontak sien nie. “Ek sal graag wil sien of die VAR (videoskeidsregter) verskillende hoeke het. Ál wat ek kan sê, is dat ek hier sit en ek kan nêrens kontak sien nie en dit is regtig baie frustrerend, want dit was ’n groot oomblik.” Die Wolves-nederlaag was Arsenal se eerste sedert Desember, maar Arteta voel dit is net ’n hobbel in sy span se pad na verbetering op waar hy hom vroeër in die seisoen bevind het.