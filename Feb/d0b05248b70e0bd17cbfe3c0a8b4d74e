INWONERS van ’n plaas het rooi gesien toe hulle onder die indruk was hul geliefdes se grafte word geskend. Soveel so dat hulle ’n klagte by die Theewaterskloof-gemeenskapsorganisasie ingedien het. John Michels van dié organisasie sê toe hy die klagte ontvang, het hy onmiddellik ’n saak van grafskending by die Grabouw-polisiestasie aanhangig gemaak. Volgens Michels het drie families van die Pentlands-plaas buite Grabouw by hom kom kla nadat hulle gesien het die plaaseienaar, Ian Lourens, skoffel die grond en is besig met veranderinge. ’n Voorman het ook aan Son gesê hulle is besig om beeskrale langs die begraafplaas te bou. Dié begraafplaas bestaan al jare en hoewel baie van die families nie meer op die plaas woon nie, voel hulle steeds hul geliefdes se grafte moet beskerm word. Toe Son gister die plaas besoek, was daar duidelik aan die begraafplaas gewerk en ’n besproeiingstelsel is ook in plek gestel. Toe Lourens van die geliefdes se griewe in kennis gestel is, het hy aan Son gesê hy skend nie die grafte nie, hy wil dit juis regmaak. Hy sê toe hy agt jaar gelede die plaas gekoop het, is hy in kennis gestel daar is mense begrawe. Gegrawe Hy sê niemand het tot dusver respek vir die grafte getoon nie en die hele area was bebos. Lourens vertel: “Ons het gesoek na bewyse van grafte. Ons het gegrawe en as daar beendere moes uitkom, sou ons dadelik stop. “Die besproeiingstelsel is aangebring om die begraafplaas nat te maak. “In sekere plekke was ons onseker of daar grafte was. “Ek het vir die mense gaan vra of hulle die familie ken van die mense wat hier lê. Ek het uitgevind twee is van dieselfde familie en nog een van ’n ander familie.” Betree Volgens Lourens het hy sover hy weet geen grafte platgestoot nie. Hy het reeds ’n paar duisend rand uitgegee om die begraafplaas weer mooi te maak. Hy sê hy is bereid om die geliefdes halfpad te ontmoet al is dit nie sy verantwoordelikheid nie. Lourens sê niemand het ooit die begraafplaas betree nie. “Ek beplan om die draad rondom die begraafplaas beter te span. Daar sal later ’n hekkie aangebring word en ek sal ook ’n bordjie oprig wat aandui dis ’n begraafplaas.” Toe Michels hoor wat Lourens vir die begraafplaas beplan, was hy baie beïndruk. Hy sê hy waardeer dit dat Lourens die nagedagtenis van die mense respekteer. “Ek hoop ek en hy kan saam aan hierdie projek werk. “Dis goed dat hy onse mense se belange op die hart dra. Die mense is gebroke oor hulle dink hul geliefdes se grafte word geskend.” Volgens Michels was die mense nie bewus van Lourens se planne nie en hy sal hulle in kennis stel.