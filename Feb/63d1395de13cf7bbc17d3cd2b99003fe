ALISTAIR Izobell gaan jou op Valentynsdag herinner waar die liefde lê. Die gewilde Kaapse musikant bied in samewerking met K&A Marketing die aanlyn konsert Love­ Lives Here aan om op die spesiale dag die liefde te vier. Alistair verduidelik dat die show nie die liefde op die romantiese, passievolle manier vier nie. Dis eerder die medemenslike liefde wat die wêreld ’n beter plek maak. “Veral in die tyd waarin ons leef is die omgee vir vriende en familie baie belangrik. Ons moet nou meer as ooit liefde aan mekaar betoon. Ons het tot dusver oorleef; nou moet ons die liefde vir mekaar en vir humanity beklemtoon. “Ons moet mekaar laat weet dat ons hier is vir mekaar en mekaar ondersteun.” Izobell het talentvolle jong Kaapse sangers gekry om jou op Valentynsdag te serenade. Weggee Van die briljante kunstenaars wat die verhoog met die Maak My Famous-mentor gaan deel, is die Maak My Famous-wenner van 2019, Cheswyn Ruiters, laas jaar se wenner van Maak My Famous, Nicoleen Saal, en Daylin Sass, wat dit tot in die topvyf van dié talentkompetisie gemaak het. Izobell wou nie baie weggee oor die tipe songs wat hulle gaan sing nie, maar hy het wel gesê dit gaan nie ’n konvensionele konsert wees nie. “Dit gaan opwindend wees. Cheswyn, Nicoleen en Daylin is mos jonk, so ek het ’n paar songs uit hul tyd geleer en hulle het ’n paar uit my tyd geleer.” Net 50 kaartjies is beskikbaar vir diegene wat Love Lives Here in lewende lywe wil sien. Dié spesiale kaartjies sluit kos en drankies in. As jy in kaartjies belangstel, stuur ’n Whats­App na 079 749 3535. En as jy die show in die gemak van jou eie huis kyk, kan jy op Quicket.com kaartjies koop. Aanlyn kaartjies kos R100. Love Lives Here begin 17:00 op 14 Februarie.