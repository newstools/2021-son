’N DRUGGIE wat na bewering die bure se dogtertjie verkrag het, sit nou in die tjoekie. Die verdagte van Eersterivier is Saterdag gearresteer nadat hy die agtjarige meisie na bewering in sy Wendy-huis gemolesteer het. Betoog Hy het Maandag in die Blue Downs-landdroshof verskyn oor hy die meisie na bewering twee keer verkrag en ook met sy vinger in haar vagina gekrap het. Omgekrapte inwoners beoog om met plakkate buite die hof te betoog wanneer die verdagte weer voorkom. Die dogtertjie se hoogs ontstelde ma het eers van die verkragting te hore gekom toe haar buurvrou haar ingelig het. Dit volg nadat die verdagte glo saam met sy vriende gesit en dagga rook het en hulle vertel het wat hy gedoen het. Die vrou by wie hy in die jaart woon, het alles gehoor en die dogtertjie se ma daarvan ingelig. Die ma van die meisiekind het haar daaroor uitgevra, waarna die kind met die sak patats vorendag gekom het. Die meisietjie het aanvanklik vir haar ma gesê die verdagte het net met sy vingers in haar gepeuter, maar later het sy vertel hy het haar al twee keer verkrag. ’n Dokter het die meisie ondersoek en bevind sy is wel seksueel gemolesteer. Haar ouers het toe ’n saak by die Kleinvlei-polisiestasie geopen. Raadslid Sharlaine Oerson sê: “Ek was al betrokke by kindermishandeling nog voordat ek ’n raadslid geword het. “My hart gaan uit na vroue en kinders wat vermoor, verkrag of mishandel word. “Die regering doen nog nie genoeg om die weerlose kinders te beskerm nie. “In die meeste gevalle word die kinders nie geglo nie of hulle word nie reg voorberei om in die hof te getuig nie. “In die meeste gevalle word die saak uitgegooi. Die verdagte word gearresteer en weer vrygelaat oor daar nie genoegsame bewyse is nie. “Die vroue en kinders word nie geglo nie, want die mans is altyd reg. Die verkragting, mishandeling en moorde van vroue is ’n no-go vir my. “Dit is tyd dat die gemeenskappe opstaan en die vroue en kinders ondersteun wat deur trauma gaan.” Sers. Mfundo Nyengane, ’n polisiewoordvoerder, het die voorval bevestig en bygevoeg die verdagte verskyn weer volgende week in die hof.