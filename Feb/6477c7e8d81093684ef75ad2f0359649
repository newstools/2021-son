FACEBOOK en Twitter is veilige hawens vir haat­spraak en mishandeling. Só sê sokkerbeheerliggame en ligas in Engeland ná verskeie voorvalle waarin rassiste en kwaadwilliges spelers geteiken het. Die beheerliggame en ligas wat hul stem dik gemaak het in ’n brief teen haatspraak, is die Engelse Premierliga, FA, EFL, WSL, Women’s Cham­pionship, PFA, LMA, PGMOL en Kick It Out. Daar is verskeie hoëprofielspelers in mans- en vrouesokker wat luidens Sky Sports die laaste paar weke slagoffers van rassistiese mishandeling in die sosiale media was. Dít terwyl die skeidsregter Mike Dean doodsdreigemente ontvang het oor omstrede beslissings. Neerhalend Instagram, wat deur Facebook besit word, het reeds begin stappe doen teen mense wat haatspraak bevorder. Dié wat hulle hieraan skuldig maak, se profiele sal onmiddellik verwyder word. ’n Uittreksel uit die Engelse sokkerliggame se brief lees soos volg: “Die taal wat gebruik word, is neerhalend, soms dreigend en onwettig. “Dit lei tot angs vir diegene aan wie dit gestuur word, sowel as diegene wat opstaan teen rassisme, seksisme en ander vorme van diskriminasie. “Ons het oor die jare heen verskeie vergaderings met jul bestuur gehad, maar die realiteit is dat jul platforms steeds ’n toevlug vir mishandeling bly. “Die feit dat julle niks doen nie, skep die indruk by anonieme oortreders dat hulle daarmee kan wegkom.”