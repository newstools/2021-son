“F*KK*F, julle hoort nie hier nie.” Glo as gevolg van hierdie woorde het twee boeties van Klapmuts die pad gevat en soos mis voor die son verdwyn. Hulle was byna vier dae vermis. Leshwin (11) Adriaanse en sy agtjarige boetie, Brian­, het op Vrydag 12 Februarie hul huis in Buttercupstraat verlaat sonder om enige een te laat weet. Hulle het dit gedoen nadat ’n familielid na bewering vir hulle gesê het om daar weg te kom en op hulle gevloek het. Hul ma, Lynice Adriaanse, sê haar oudste seun het vir haar en hul pa, Lionel Visser, vertel hy het baie seer gevoel en besluit om sy broer se hand te vat en te stap. Die tweetjies het Vrydagmiddag gestap in die rigting van Ravensmead, waar hul ouma woon. Hulle het Maandagaand eers daar aangekom. Dit is toe dat ’n familielid daar die familie inlig die seuns is in Ravensmead. Vir Lynice en Visser is dit ’n groot verligting dat hul seuns veilig is. “Ons is baie bly en wil baie dankie sê vir al die mense, die gemeenskap... almal wat ons gehelp soek en ondersteun het. My eerste woorde aan my kinders was dat ek bly is hulle lewe nog,” sê Lynice. Visser sê hy het ook met hulle gedeel hoe bly hy is dat hulle veilig is, maar ook gevra waarom hulle dit gedoen het. “Ek het ook vir hulle gevra om dit nooit weer te doen nie omdat hulle nie besef wat dit aan ons gedoen het nie. “Dit gaan ’n tydjie vat voordat hulle rêrig besef wat die impak van hul aksies was, maar ons gaan daardeur werk,” sê die pa. Onthou Visser sê hy kan steeds nie glo sy kinders het dwarsdeur die nag geloop nie. “Ek het hulle gevra of hulle water en iets gehad het om te eet en of hulle geslaap het, maar hulle het nie, hulle het net geloop,” sê Visser. Hy vertel verder dat die oudste seun gesê het hulle het tot in Bellville gestap. Omdat hy nie so lekker kon onthou waar Ravensmead is nie, het hy iemand gevra. “Daar het iemand vir hulle ’n lift gegee tot in Cravenby en hulle kon toe by hul ouma se huis uitkom,” vertel Visser. Lynice sê hulle het ’n oproep gekry van Visser se niggie. Dié het hulle die blye nuus gegee dat die kinders toe sopas aan hul deur geklop het. “My uncle het na bewering vir hulle gesê hulle moet na hul pa toe gaan. Dit het hulle seergemaak en hulle het gestap. “Ons is net baie dankbaar dat hulle terug is,” het ’n dankbare Lynice gesê.