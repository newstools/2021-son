CAPE Town City weet SuperSport United het sy mes in vir die Kaapse elftal – vir meer as een rede. Jan Olde Riekerink, coach, se City-span kan seker wees SuperSport wil maksimum voordeel trek uit môre se Premierliga-tuisstryd in die Lucas Moripe-stadion. City het die Matsatsantsa laas jaar gefnuik toe die spanne kragte gemeet het. SuperSport, wat tans met 28 punte die tweede posisie beklee, is self op ’n missie om aanspraak te maak op die liga-titel wat hy laas nog in die 2009-’10-seisoen gewen het. Olde Riekerink, wat goed weet dat sy opposisie desperaat is om sukses te vermag, sal maar moet duim vashou dat sy span môre sy ritme vind. Dit gaan ook interessant wees om te sien watter kombinasies die Nederlander in die veld gaan stoot. Olde Riekerink kan egter iets in die mou voer. Spog Hy kan SuperSport onkant betrap met sy nuwe Nigeriese soldaat, Abdul Ajagun (28) van die Jupiler Pro League-span, Kortrijk. Hierdie box-to-box mid­fielder spog alreeds met meer as 200 senior wedstryde in die top-flight vir lande soos Griekeland, Nederland en België. Ajagun se Europese ervaring behoort City meer van ’n edge in die enjinkamer te gee. Dit gaan interessant wees om te sien watter rol hy gaan speel gegewe dat die Citizens beskik oor gedugte talent soos Thabo Nodada, Bradley Ralani en Mpho Makola in die middel van die veld.