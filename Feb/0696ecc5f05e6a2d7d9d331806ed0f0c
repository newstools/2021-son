“ONS is opgewonde om weer ná ’n lang tyd op die verhoog te wees.” Só vertel Rico Muller, musiekregisseur en lid van die musiekgroep Bottomline, van George. Die groep beplan om ’n live vertoning, Jazz Through the Storm, aan te bied. “Ons kan nie wag om die vertoning aan ons fans te bring nie. “Julle kan uitsien na ’n vertoning met smooth jazz, funk jazz, Latyns-Amerikaanse en Afro pop-klanke. “Al hierdie genres word omskep in ’n jazz-weergawe om sodoende ’n groter gehoor te bereik. “Ons gaan kunstenaars soos Judith Sephuma, Jimmy Dlu­dlu, Michael Bublé en Lira se songs doen. “Hierdie show is daar om mense ’n break te gee van die alledaagse uitdagings wat die grendeltyd meegebring het.” Hy verduidelik dit is ’n fondsinsamelingspoging om die George Arts Theatre ’n hupstoot te gee, asook die interns daar te help met hul opleidingsfonds. Hy gee die versekering dat dat hulle alle Covid-19-regulasies sal nakom. “Moenie jul maskers vergeet nie,” herinner hy. Kaartjies Bottomline se lede is Muller op die klavier, Alfredo Lewis op tromme, Hanley Marc op die kitaar en die vocalists Busisiwe­ Petersen en Elrine Lottino. Die Jazz Through the Storm-vertoning vind op 13 en 14 Maart in die George Arts Theatre plaas. Dit begin 18:00 en kaartjies kos R100. Die gaskunstenaar is die saxofoonspeler Emile Conrad. Die grapjas Moses Williams is die MC vir die vertoning.