COVID-19 het die lewe van nog 'n openbare dienaar geëis. Tsietsi Tolo, burgemeester van die Steve Tshwete-munisipaliteit in Mpumalanga, het Dinsdag op sy verjaarsdag sy stryd teen die corona-virus verloor. Hy is reeds op 29 Desember in die hospitaal opgeneem. Bheki Khenisa, munisipale bestuurder, het Dinsdag in 'n verklaring gesê die munisipaliteit het 'n groot verlies gely. Hy het Tolo geprys vir sy pro-aktiewe werksetiek. Tolo is Dinsdag dood nadat hy op 29 Desember in die Life Midmed-hospitaal in Middelburg opgeneem is. Mandla Msibi, LUR vir samewerkende regering en tradisonele sake in Mpumalangam sê hulle is stukkend oor sy dood. Msibi sê Tolo is dood in 'n tyd wat hulle hom die nodigste het. "Sy onbaatsugtige bydrae tot gemeenskapsontwikkeling en sy vasberadenheid om te dien, het hom van sy eweknieë onderskei," aldus Msibi. "Hy was 'n kampvegter vir die ekonomiese herlewingsprogram in die township om die sosio-ekonomiese status van gemeenskappe in die Steve Tswete-munisipaliteit te verbeter." Khenisa het afgesluit deur te sê Tolo sal as 'n meedoënlose leier onthou word. - News24