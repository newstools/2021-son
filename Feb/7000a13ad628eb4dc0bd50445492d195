DIS NIE aldag dat  die eerste burger van die provinsie in die strate van Hanover Park loop nie. Alan Winde, premier van die Wes-Kaap, het dit wel Maandagoggend gedoen. Saam met wetstoepassingsbeamptes van die Stad Kaapstad en die polisiediens het die gevolg 'n veiligheidstappie geneem. Winde noem dat hy bly daartoe verbind om die veiligheids- en geweldvoorkomingsplan in die Wes-Kaap te bevorder. Die premier het voor hy die pos beklee het reeds aangekondig dat veiligheid een van sy belangrikste prioriteite is. "Ons is daartoe verbind om alles moontlik te doen om die veiligheid van inwoners te verbeter. "Ek is trots en dankbaar op die werk wat wetstoepassingsbeamptes doen, om te verseker dat gemeenskappe veilig is," sê Winde. Intussen het Albert Fritz, die Wes-Kaapse minister vir gemeenskapsveiligheid, die aantal skietvoorvalle die afgelope naweek veroordeel. Hy het ook 'n beroep op inwoners met inligting gedoen om navore te kom en dit aan te meld, om die ondersoekbeamptes te help in hul soektog na die oortreders.