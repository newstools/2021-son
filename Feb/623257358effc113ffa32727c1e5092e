AGT mense is dood en vyf ander word vermis te midde van vloede in dele van Mpumalanga. Die stormreën het Kanyamazane in Mbombela die ergste geraak met paaie en brûe wat ineengestort en huise wat weggespoel het. Motoriste is gevra om ander roetes in daardie area te gebruik. Ander munisipaliteite wat ook deur die vloed geraak is, is Thaba Chewu, Bushbuckridge en Mkhondo. George Mthethwa, die provinsiale woordvoerder van die departement van samewerkende regering en tradisionele sake, sê ’n soektog na die vermistes is aan die gang. Een van die vermiste mense is ’n seun wat vermoedelik verdrink het. Dié 13-jarige het op sy perd in Donkerhoek gery voordat hy verdwyn het. “Dit is moontlik dat hy verdrink het. Die perd is gister gekry, maar die polisie is steeds besig met die soektog. Die oorskot van die agt slagoffers is gister aan hul familie gegee.” – News24