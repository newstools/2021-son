DIE Vrystaatse boer wat Donderdag drie vermeende aanvallers op sy plaas doodgeskiet het, is nou van hul moorde aangekla. Pieter Swart (37) van die plaas Boskoppie in die Kroonstad-omgewing is aanvanklik eers vir ondervraging ingeneem, maar is later aangekla. Brig. Motantsi Makhele, 'n polisiewoordvoerder, sê Swart het aan die polisie gesê hy is deur die verdagtes oorrompel nadat hy sy deur oopgemaak het. Makhele sê na 'n voorlopige ondersoek by die toneel, het die ondersoekers egter 'n ander weergawe van gebeure ontbloot. Volgens Makhele is dit standaardpraktyk om moordklagte aanhangig te maak wanneer daar 'n vermoede is dat 'n persoon die gereg gebreek het in die naam van selfverdediging. Hy sê nog klagte kan bygevoeg word sodra die nadoodse ondersoek afgehandel en meer bewyse ingesamel is. Twee mans en 'n vrou van in hul twintigs is ook in hegtenis geneem en gaan van sameswering om moord te pleeg aangekla word. Swart sal na verwagting Maandag in die Kroonstad-landdroshof verskyn. - Algoa FM