DIE bloed vloei behoorlik dié week op die Kaapse Vlakte. Vier mans is Saterdagmiddag in Mitchells Plain doodgeskiet. Die vier mans van onderskeidelik 30, 36, 37 en 64 jaar oud is van naby af doodgeskiet. Nog 'n 37-jarige man is in die aanval gewond. Kol. Andrè Traut, 'n polisiewoordvoerder, sê die bewering is dat onbekende verdagtes op 'n groep van vyf mense losgebrand en toe van die toneel gevlug het. Traut sê speurders is steeds besig om die omstandighede rondom die voorval te ondersoek. Hy het die gemeenskap gevra dat enigeen met inligting die misdaadlyn by 08600 10111 moet bel. Traut belowe dat alle inligting vertroulik hanteer sal word. Dié voorval volg op die skietvoorvalle in Beacon Valley waarin twee jong mans van onderskeidelik 13 en 18 jaar Donderdagaand dood is. Drie ander (14, 16, 18 ) is ook in dieselfde voorvalle gewond.