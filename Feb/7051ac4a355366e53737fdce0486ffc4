SHIRLENE Booysen, voormalige hulpafrigter van Ban­yana Banyana, weet goed watter druk gepaard gaan met haar aanstelling as die nuwe hoofafrigter van Suid-Soedan se vrouesokkerspan. Dié boorling van Malmesbury het besluit om haar vlerke te sprei en ’n nuwe uitdaging as Suid-Soedan se breier te aanvaar. Booysen (50) glo sy kan waarde toevoeg tot Suid-Soedan se vrouespan en dat sy gaan deel wees van iets “regtig spesiaals” in die Noord-Afrika-land. “Suid-Soedan het vorendag gekom met ’n strategie waarvan ek wil deel wees,” het Booysen gesê. “Dís die rede dat ek die pos aanvaar het. “Elke pos wat ek in die verlede beklee het, het met druk gekom. Ek sien uit na die uitdagings en wil ’n verskil maak.” Opgang Booysen is sekerlik een van die bitter min vroue-afrigters wat met ’n goed afgeronde agtergrond in afrigting spog. Sy het in haar gesprek met Son vir haar opgang groot krediet gegee aan individue soos Farouk Abrahams, Vera Pauw en die Banyana Banyana-afrigter, Desiree Ellis. “As ’n coach probeer jy soveel moontlik leer van die legendes van die game. “Ek sou nie vandag hier gewees het as dit nie vir mense soos Farouk, Vera en Desiree was nie. “Vera het my by die diep kant van afrigting ingegooi en ek moes leer swem. Ek is nie spyt nie, want ek het vanuit ’n teoretiese aspek ontsettend baie geleer. “Farouk se doelwagter-afrigting het my weer oor ander aspekte touwys gemaak. En as Desiree se assistent het ek ontsettend baie by haar geleer. Ons het ook saam met Spurs sukses geproe,” het Booysen gesê.