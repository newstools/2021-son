DIE Springbok-sewesspan gaan later vandeesmaand nie meer aan die Madrid-sewestoernooie in Campo UCM Central deelneem nie. Dit kom nadat die nasionale regering van Spanje sy Covid-19-reisbeperkings na 'n aantal lande, insluitend Suid-Afrika, uitgebrei het. Dit beteken dat Suid-Afrikaners vanaf 2 Maart nie toegang tot Spanje sal hê nie. Die nasionale sewesspan sou in twee toernooie oor opeenvolgende naweke – 19-21 en 26-28 Februarie - in die Spaanse hoofstad gespeel het. Die Blitsbokke sou Woensdagaand na Spanje vertrek omdat die oorspronklike reisverbod op daardie dag sou verval, maar hierdie week is dit verleng tot vroeg volgende maand. Dit het daartoe gelei dat die Blitsbokke hulle aan die twee byeenkomste onttrek het. Die toernooie is deur Wêreldrugby gereël om spanne voor te berei wat vir die Tokio Olimpiese Spele in Julie gekwalifiseer het. Die Springboksewes-afrigter, Neil Powell, het sy teleurstelling uitgespreek en gesê die span het harde werk ingesit. Powell sê Vrydag luidens ’n verklaring: "Ek voel vir die spelers, want hulle het baie hard gewerk om weer games te begin speel. Ons was tans in die laaste week van ons voorbereidings. “Dit wys ons egter hoe onvoorspelbaar dinge tans regoor die wêreld is. Ons het gepraat van buigsaamheid in die aanloop tot die Olimpiese Spele. Dit is 'n lewende bewys daarvan. Ons kan net die beheerbare beheer, en ons kan niks aan hierdie situasie doen nie. “Ek het vir die spelers gesê dat die suksesvolste span in die Olimpiese Spele die een sal wees wat die beste kan aanpas en nie noodwendig die een wat die meeste wedstryde voor Tokio gespeel het nie.” Lede van die Blitsbokke se bestuur is reeds besig met alternatiewe planne om die groep in die komende weke 'n bietjie wedstrydaksie te bied.