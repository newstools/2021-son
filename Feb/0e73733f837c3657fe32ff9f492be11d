OUDTSHOORN. – Die saak teen ’n vrou van Dysselsdorp wat van moord op haar pasgebore seun aangekla is, is Woensdag in die Oudtshoorn-streekhof vir slotargumente en uitspraak uitgestel. Die staat voer aan dat Haroldene Korkee (42) op 15 Oktober 2016 ná erge pyne in ’n toilet gekraam het waar die baba glo versmoor het. Korkee pleit onskuldig en sê sy het nie geweet van haar vierde swangerskap nie omdat dit glo “anders” was. Sy het nie die gewone oggendsiekte of hoofpyne ervaar nie en ook nie gewig aangesit nie. Sabina Mei het getuig dat sy die betrokke dag “uit nuuskierigheid” na Korkee se huis is om te gaan kyk wat aangaan nadat sy gehoor het van ’n vrou wat gekraam het. Skuif Sy het getuig dat sy Korkee op die toiletpot sien sit het en gevra of sy kan sien. “Ek het haar gevra om eenkant toe te skuif om te sien of die baba nog leef en of ek kan help. Die baba het egter stil in die toiletpot gelê.” Jennifer Jaftha, ’n paramedikus, het getuig dat sy ook vir Korkee op die toiletpot aangetref het. Sy het haar onder die een arm gevat om haar tot by ’n bed te help. Sy het ook die baba in die pot sien lê. Korkee se regsverteenwoordiger, Christo van der Bergh, het dit aan Mei en Jaftha gestel dat hul getuienis van hul polisieverklarings verskil. Volgens Korkee wou niemand haar dié dag help nie. Die staatsaanklaer, Hyron Goulding het dit aan Korkee gestel sy het met dolus eventualis opgetree (sy kon voorsien dat haar optrede tot die kind se dood kan lei) deur te weier om van die toiletpot op te staan toe die vroue haar wou help. Streeklanddros Ntsoki Moni het die staat en verdediging gevra om hul betoë op skrif te stel en dit aan haar te besorg voor 24 Februarie wanneer sy uitspraak sal lewer.