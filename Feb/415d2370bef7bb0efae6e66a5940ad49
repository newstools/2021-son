TWEE verdagtes is in Port Elizabeth in hegtenis geneem vir die onwettige besit van renosterhoring en vermoedelik gesteelde eiendom. Kapt. Yolisa Mgolodela, 'n polisiewoordvoerder, sê die verdagtes van onderskeidelik 27 en 36 jaar oud is op 12 Februarie tydens 'n polisie-operasie in hegtenis geneem. Mgolodela sê die polisie het inligting ontvang oor 'n man wat renosterhoring wil verkoop. Hy is toe by 'n restaurant langs die strand in 'n lokval gelei. Die horing asook twee voertuie is op beslag gelê. Die verdagtes sal na verwagting vandag in die hof verskyn.