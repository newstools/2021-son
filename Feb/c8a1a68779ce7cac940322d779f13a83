KIM Kardashian en Kanye West, wat ná ses jaar geskei is, kon ook nie ooreenkom hoe om hul vier kinders groot te maak nie. ’n Bron na aan die couple het aan die tydskrif People gesê die realiteit-ster en rapper kon nie instem oor die grootmaak van hul twee dogters, North (7½) en Chicago (3), en die twee seuns, Saint (5) en Psalm, wat in Mei twee jaar oud word nie. Die ouers stem saam oor die gesamentlike, wetlike en fisieke toesig, maar die twee sal iewers ’n kompromie moet aangaan oor hoe om hulle groot te maak. Projekte “Hulle het albei verskillende uitkyke op die lewe en hoe om hul kinders groot te maak,” sê die bron aan People. “Kim sal Kanye altyd ondersteun en moedig hom aan met hul kinders. Maar wat sy doen wat haar lewe en werk en familie betref, besluit sy self. Sy laat dinge gebeur.” Volgens die bron sal Kim voortgaan met haar projekte en Kanye met sy werk. “Maar wat hulle vir hul kinders wil hê, is nie altyd dieselfde nie.”