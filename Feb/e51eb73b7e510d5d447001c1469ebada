PEP Guardiola, manager van Manchester City, sê sy span “veg soos diere” om te verseker hulle staan nie punte in die Premierliga-titelwedloop af nie. Guardiola het sy span se naelskraapse sege van 1-0 oor Sheffield United as baie moeilik beskryf. Die sege is ook Guardiola se 500ste van sy afrigtingsloopbaan. Die Spanjaard het uitgewys hy is maar net verlig hulle kon die Blades stuit. Gabriel Jesus het die Cityzens se wendoel vroeg in die eerste helfte aangeteken om hul sege Saterdag in die Etihad te verseker. Dit is City se 12de sege op ’n streep in alle kompetisies en sy agtste agtereenvolgend in die liga. Volgens Guardiola het hy reeds Saterdagoggend besef hulle sal weens die koue en winderige toestande ’n moeilike stryd teen Sheffield beleef. “Sheffield United beklee dalk die laaste posisie, maar as jy hulle op die speelveld pak, maak hulle dinge gelykop en ons moes veg soos diere,” verduidelik Guardiola. Rekord “Hul fisiekheid en wat hulle as ’n eenheid doen, maak dit moeilik vir die opposisie. Hulle het slegte oomblikke gehad, maar hul organisasie is uitstekend. “Dit was beslis ons moeilikste wedstryd van die seisoen tot dusver,” erken hy. Guardiola-hulle het ook ’n nuwe rekord behaal toe hulle die eerste span geword het wat ál nege ligawedstryde in die maand van Januarie kon wen. Volgens Guardiola is dit ’n ware spanpoging van sy spelers om gedurig rekords op te stel. “Ons het nie een speler wat alles vir homself wil wen nie. Ons voorste strikers is nie in die top-10 of top-12 nie. “So, ons moet dit saam as ’n span doen. Dis ook hoe ons gaan volhard met dinge. “Die spelers verstaan dit. Sommige het aan die begin ’n bietjie gesukkel om dit te verstaan. “Ons is het geweet hoe moeilik dinge vandag vir ons sal wees,” aldus Guardiola. – AP