DIE polisie in Gauteng is op soek na verdagtes nadat die lyke van twee 10-jarige meisies gevind is. Die verbrande oorskot van die meisiekinders is Vrydag in ’n verlate gebou in Atteridgeville in Pretoria-Wes ontdek. Inwoners het die polisie in kennis gestel oor die makabere ontdekking. Die polisiewoordvoerder Kay Makhubela sê ’n grootskaalse soektog na die verdagtes is van stapel gestuur. “Ons gaan aanhou om die omstandighede rondom dié voorval te ondersoek. “Ons vra enigeen met inligting oor die voorval om ons te bel. Die naaste polisiestasie kan gebel word asook die Stop Misdaadnommer, 08600 10111.” Die ontdekking kom kort nadat pres. Cyril Ramaphosa Donderdag gesê het prosesse is in plek gestel om te verseker die nuwe Gender-Based Violence and Femicide Response Fund, ’n hulpfonds van die staat in samewerking met die privaat sektor, word op ’n etiese en opregte manier bestuur. – SABCnuus