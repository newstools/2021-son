DIE Wes-Kaapse gesondheidsdepartement is gereed om die Covid-19-entstof te ontvang. Die departement het gister sy versekering gegee dat hy die entstof deur die hele provinsie heen sal uitdeel. Gesondheidswerkers aan die frontline in beide die privaat en openbare sektor is eerste aan die beurt om die entstof te kry. Die Wes-Kaapse minister van gesondheid, dr. Noma­french Mbombo, het gister in die Kaapse middestad gesê dis all systems go vir die provinsie se entstof-program. Mbombo het die media vergesel op ’n toer deur die fasiliteit waaruit die entstof na verwagting volgende week gelewer sal word. Volgens Mbombo gaan sowat 130 000 dosisse benodig word vir die eerste fase van die vaccination, wat na verwagting op 15 Februarie sal begin. ’n Epidemioloog, prof. Mary-Ann Davies, maan: “Ons bly baie, baie kwesbaar en weet nie of nog golwe op ons wag nie.” Volgens haar is inenting die beste wapen teen die corona-virus-pandemie. Davies sê verder: “Dis baie opwindend dat verskeie entstowwe binne ’n jaar ná die ontdekking of identifisering van die corona-virus ontwikkel en beskikbaar is.” Bereid Sy benadruk: “Inenting is die belangrikste ding wat ons kan doen om die corona-virus te beveg. “Sodra ek in aanmerking kom vir vaccination, is ek meer as bereid om my moue op te rol en ingeënt te word.” Ongemerkte koerier-voertuie wat via GPS gemonitor word, sal die entstowwe vervoer na die onderskeie plekke waar die inentings sal plaasvind. Davies voeg by as mense die entstof kry, beteken dit hulle sal nie die virus verder versprei nie en só kan die corona-virus oorwin word. Davies verduidelik: “Die entstof wat ons eerste gaan kry, word Covishield genoem. “Dis die entstof wat AstraZeneca in samewerking met die Universiteit van Oxford ontwikkel het. “Dit is bewys dat dit 70% doeltreffend is teen enige Covid-19-infeksie en byna 100% effektief teen ’n ernstige (graad van die) siekte. “Jy kan wel met die corona-virus besmet word nadat jy die Covishield-entstof gekry het, maar jy sal nie ernstig siek word nie. “Ons eerste prioriteit met inenting is om ernstige siekte te verhoed. Erger “Dan ook om sterftes te verhoed en om die verskriklike las te verlig wat ons in die vorige waves op ons gesondheidstelsel gesien het.” Davies meen solank as wat die corona-virus in ons midde is, is daar ’n kans dat dit erger kan word, soos die geval was met die tweede wave van besmettings in die land.