'N MAN wat valslik as advokaat in die Vrystaat gepraktiseer het, is Woensdag tot 10 jaar tronkstraf gevonnis. Ntate Manuel Mabesa (53) is skuldig bevind aan klagte van bedrog, meineed en dat hy hom as advokaat voorgedoen het. Hy is uitgevang nadat 'n staatsaanklaer in 2014 'n background check op hom gedoen het. Dit nadat hy die staatsaanklaer R500 wou aanbied omdat hy nie borgtog teengestaan het in 'n rooftogsaak waarin Mabesa as advokaat opgetree het nie. Kapt. Christopher Singo, 'n polisiewoordvoerder, sê in 'n verklaring die aanklaer het Mabesa se integriteit en werksetiek in twyfel getrek en 'n background check op hom gedoen. Singo sê die staatsaanklaer het die saak by die Valke aangemeld vir verdere ondersoek. Daar is later bevind dat sy graad van die Universiteit van Vrystaat asook ander dokumente vervals is.