TWEE polisiebeamptes is Sondagoggend in Kraaifontein doodgeskiet en van hul diensvuurwapens beroof. Die beamptes is om 01:25 aangeval terwyl hulle besig was om in Phumlastraat in Bloekombos te patrolleer. Die identiteit van die beamptes sal in 'n latere stadium bekendgemaak word. Genl.maj. Tembisile Patekile, waarnemende provinsiale polisiekommissaris, het onmiddellik die 72-uur-aksieplan geïmplementeer om die skuldiges vas te trek. As deel van die aksieplan word verskeie polisie-eenhede gemobiliseer. Kol. Andrè Traut, 'n polisiewoordvoerder, sê die Valke is aangestel om die omstandighede rondom dié "afskuwelike daad teen die staat" te ondersoek. Traut vra enigeen met inligting om die misdaadlyn by 08600 10111 te bel. Patekile het intussen ook sy medelye met die families van die twee beamptes gedeel.