DIE Golden Arrow-busdiens (Gabs) het niks gedoen om veiligheid op sy busse te verbeter nie. Só meen die vakverbond Cosatu in die Wes-Kaap ná verskeie gevalle waar passasiers en drivers aangeval is. Sommige passasiers is na bewering steeds getraumatiseer nadat hulle in die busse beroof is. Malvern de Bruyn, Wes-Kaapse Cosatu-sekretaris, sê die vakverbond voel die pyn van die armes wat geen ander keuse het as om dié busse te gebruik nie.Cosatu-lede het gister buite die Gabs-depot in Montana betoog om die aandag op die lot van passasiers en drivers te vestig wat byna daagliks op dié busse die slagoffers van geweld is. Hartseerste Volgens De Bruyn het hulle ’n paar weke gelede met Gabs-bestuurslede vergader om veiligheid te bespreek. Hy sê egter hulle het gisteroggend besluit genoeg is genoeg en dat hulle gaan betoog. “Die hartseerste van alles is dat terwyl Gabs sit en niks doen nie, bly ons mense steeds victims van geweld op sy busse.” Volgens hom bespreek hulle die volgende stap wanneer provinsiale leiers volgende week vergader. “Ons gaan dit nie so los nie,” voeg hy by. “Gabs moet iets tasbaars doen om die werkersklas se veiligheid te verseker wanneer hulle op hul voertuie is.” ’n Gabs-woordvoerder, Bronwen Dyke-Beyer, sê die maatskappy respekteer die reg om te betoog. “Ons wil herhaal ons het dieselfde begeerte vir veiligheid as Cosatu. Ons wil nie ’n vyandige verhouding met Cosatu hê nie. Ons is van mening dat baie meer bereik kan word met Cosatu se support.” Volgens haar het Gabs sy omvattende plan met Cosatu en die publiek gedeel. Sy sê nog besprekings het sedertdien met plaas­like en provinsiale ower­hede en die SAPD plaasgevind om ’n gekoördineerde reaksie te verseker.