ZANE Kilian is veilig en ongedeerd. Só sê Singabakho Nxumalo, nasionale woordvoerder van die departement van korrektiewe dienste (DKD). Nxumalo het gereageer op Son se navrae oor beweringe dat Kilian Dinsdagaand in Goodwood aangerand is. Kilian is die enigste verdagte in aanhouding vir die moord op lt.kol. Charl Kinnear. Tydens sy borgtogaansoek in die saak het twee polisiemanne getuig Kilian werk vir ene Mr. X. Dié Mr. X is ’n dikding in die underworld. Volgens die getuies was Kilian se werk om mense te ping wat in Mr. X se pad staan en hul bewegings dop te hou. Van die mense wat Kilian glo vir Mr. X moes ondersoek het, is Kinnear se vrou, Nicolette, die Kaapse lawyer William Booth, Je­rome “Donkie” Booysen, vermeende leier van die Sexy Boys, Ralph en Nicole Stanfield, vermeende 28’s-baas en sy vrou, asook ene Sameer Vallie en Timothy Lotter, eienaar van Extreme Security Mea­sures. Lotter is op 5 Januarie verlede jaar naby die N1 City Mall in sy kar doodgeskiet. Booth het in April verlede jaar ’n aanslag op sy lewe survive. Ralph en Donkie het ook reeds verskeie hits survive. Son het vertroulik verneem Kilian is in die tronk aangerand. Nxumalo sê sy departement is oorval met navrae hieroor. “Kilian is nie aangerand nie en hy het ook geen besering opgedoen nie. “Hy is steeds in ons sorg en sy veiligheid is, soos elke ander inmate en beampte in die tronk s’n, ons prioriteit.”