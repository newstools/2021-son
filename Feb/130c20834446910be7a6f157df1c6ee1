DIE pragtige Layla Darwish (35), wie se man haar na bewering keelaf gesny het, het diep in die harte van haar klante gekruip. Soveel so dat die gemeenskap van Klapmuts, waar sy ’n bestuurder vir Shoprite was, Woensdagaand vir haar ’n gedenkdiens gehou het. Layla was veronderstel om vroeg volgende maand terug te keer werk toe nadat sy byna vier maande met kraamverlof was. Nou sal haar kollegas en die klante by Klapmuts haar nooit weer sien nie. Layla is Donderdagaand in haar huis in Lillianstraat, Wellington, dood aangetref. Volgens haar ma, Magdalene Prins, is haar keel afgesny. Haar man, Achmat (37), ’n Egiptenaar, is kort daarna vir die moord gearresteer. Hy is in aanhouding. Achmat het Woensdag vlugtig in die Wellingtonse landdroshof verskyn. ’n Gemeenskapswerker van Klapmuts het die gedenkdiens gereël. Sy verkies om anoniem te bly, maar het aan Son gesê sy het die diens gereël oor sy Layla se familie en haar kollegas wil oplig. Die gemeenskapswerker sê: “Ons almal weet wat gebeur het. Sy was ’n goeie mens. “Ek het dit goedgedink om die diens te hou om haar familie op te lig en te bemoedig. “Hierdie goed moet stopgesit word! “Ons as vroue moet geken word in ons huis. “Mans moet ons waarde ken en weet wat ons plek in die huis is. “Ons is nie daar om mishandel te word nie. “Ek wou ook vir Shoprite ’n troosdiens hou omdat sy baie van haar tyd daar deurgebring het.” Charmalaine Zwiegelaar van Klapmuts sê sy het die gedenkdiens bygewoon omdat sy ’n aktivis is teen die geweld teen vroue. Zwiegelaar sê hoewel sy nou nie vir Layla persoonlik geken het nie, was sy altyd vriendelik wanneer ’n mens Shoprite toe gegaan het. Zwiegelaar voeg by: “Dis nie elke dag dat jy iemand vaarwel toeroep wat nie jou vriendin of familie was nie. “Hierdie dame was ’n baie welbekende dame en ’n bestuurder by Shoprite in Klapmuts. “Dít is waarom ek haar gedenkdiens bygewoon het. “Ek het dit uit respek gedoen en vir die vriendelike diens wat sy aan die gemeenskap gegee het. “Ek was self ’n klant­ by die winkel en het haar só geleer ken. “Ek moes my laaste eer aan haar en haar familie betoon.” Zwiegelaar voeg by: “Dit was regtig hartverskeurend om te hoor dat Hailey (Layla se Christen-naam) laas week dood is. “Ek sal haar vriendelikheid en goeie hart onthou. “My hart gaan uit na haar dierbare moeder – veral toe ek haar met haar (Layla se) kleine baba sien.” CHARMALAINE Zwiegelaar het aan Son gesê Layla Darwish se dood het Klapmuts se mense diep geskok en hulle geruk. Sy sê dis hartseer dat Darwish ook nou ’n (vermeende) slagoffer van geslagsgeweld geword het. Zwiegelaar sê: “Haar kind is ongelukkig nou van haar ma beroof en hul familie sal vir ewig met die pyn moet sit. “Ek wens mense oor Suid-Afrika heen kan op hul neighbours fokus en uitkyk vir vroue en kinders se veiligheid. Nodig “Lig mense in en moenie vir jou blind hou vir die omstandighede rondom jou nie. Daar gaan te veel abuse in ons gemeenskappe aan, maar neighbours, families en mense doen niks om dit aan te spreek nie. “Vroue het jou as gemeenskap se ondersteuning nodig as hulle abuse word. “Te veel kere faal ons as samelewing om ander te alert as ons abuse sien.” Zwiegelaar voeg by ons moet dit ons missie maak om met mishandelde vroue te praat oor ’n beskermingsbevel. Sy sê ook dit maak haar hart bly om te sien hoeveel mense Darwish se gedenkdiens bygewoon het. 