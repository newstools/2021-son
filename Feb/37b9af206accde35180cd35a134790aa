RAFAEL Nadal het Dinsdag sy aanslag op ’n 21ste Grand Slam-titel begin. Nadal het deurgedring na die tweede ronde van die Australiese Ope Tennistoernooi. Die Spanjaard het met 6-3 6-4 6-1 met Laslo Djere afgereken – ten spyte daarvan dat hy van ’n besering teruggekeer het en nog nie heeltemal wedstrydfiks is nie. Nadal moes hom aan sy land se ATP Cup-veldtog onttrek omdat hy nog las van ’n besering gehad het. In die Rod Laver Arena was hy egter baie naby aan sy beste toe hy in die laaste stel teen Djere sy staal begin wys het. “Dit was tot dusver ’n tawwe 15 dae vir my,” het die 2009-kampioen gesê. “Ek moes vandag oorleef en dit is wat ek gedoen het. Ek is nog lewend. Dit is die belangrikste ding.” Nadal, wat tweede gekeur is, sê sy rug het hom steeds gepla teen Djere, wat 56ste op die wêreldranglys is. “Vandag was nie great nie. Ek moes verstellings aan my afslaan maak. Ek het net vandag probeer deurdruk,” het die 34-jarige gesê. “Ek moet dit net dag vir dag vat en positief bly.” Nadal deel die rekord vir die meeste Grand Slam-titels met Roger Federer. Sedert 2009 het hy die eindstryd vier keer gehaal, maar hy kon nog nie weer in Mel­bourne Park koning kraai nie. Oor die jare het ’n rits beserings sy kans in Melbourne in die wiele gery. Intussen het Lloyd Harris van Suid-Afrika vir Mikael Torpegaard geklop en ook na die tweede ronde deurgedring. Harris het met 4-6, 6-3, 6-2, 6-2 geseëvier in ’n wedstryd wat 2 uur en 25 minute geduur het. Die 23-jarige het 21 kishoue geslaan, vergeleke met sy Deense opponent se 6. Landgenoot Dit is die eerste keer dat Harris die tweede ronde van die Australiese Ope haal. Die Kapenaar kom in die volgende ronde te staan teen Alexei Popyrin van Australië. Kevin Anderson (34), Harris se landgenoot, het in die eerste ronde teen Matteo Berrettini van Italië vasgedraai. – Reuters