NEGE mense is Woensdagoggend dood nadat 'n taxi en 'n vragmotor in Sasolburg, Vrystaat in 'n kop-aan-kop botsing was. Die voorval het op die R82 in Koppiesweg gebeur. Paramedici het net voor 08:00 op die toneel aangekom en het verskeie pasiënte gevind wat binne die taxi vasgekeer was. Russel Meiring, ER24-woordvoerder, sê in 'n verklaring by nader ondersoek het paramedici gevind minstens sewe mense van die taxi het noodlottige beserings opgedoen. Hulle is op die toneel dood verklaar. Een ander pasiënt was in 'n kritieke toestand en twee ander het matige beserings opgedoen. Hulle is daarna na 'n nabye hospitaal geneem vir verdere behandeling. Meiring, wat kort ná die ongeluk gesê het minstens sewe mense is dood, het die middag gesê die dodetal het tot nege gestyg.