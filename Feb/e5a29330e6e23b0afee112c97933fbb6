DIE musikant en DJ Brendt Wayne de Wet van Pniël is gereed om sy album uit te reik. Hy sê sy debuut­album, Born To Win, het hy neergepen om mense te motiveer om nooit hul drome prys te gee nie. “Ek het dit geskryf om individue te inspireer. Jy kan jou drome laat waar word en met harde werk en toewyding kom sukses.” Brendt sê hy gaan sy debuutalbum op sy ver­jaardag, op 4 Maart, uitreik. “Ek is so dankbaar om uitein­delik my album te kan uitreik. “Dit was nie maklik nie. Ek moes lank spaar, want die vervaardigingsproses is duur, maar dankbaar dat daar ’n mooi uitkoms is.” Hy vertel sy album bevat songs uit verskillende genres: “Daar is tien liedjies op die album. Van die liedjies is R&B, jazz en hip-hop. Daar is ook ’n paar lekker dansliedjies. Kitaar “Dis goeie, inspirerende musiek. Daar’s selfs twee gospel songs daarop.” Brendt vertel dat hy homself geleer het om kitaar te speel. “Toe ek ’n paar jaar gelede in Londen gewerk het, het ek vir my ’n boek gekoop waarin daar kitaarlesse is.” Hy voeg by deesdae sing hy nie net nie, hy hou ook sy lyf DJ. “Daar’s baie uitdagings as musikant, veral tydens die huidige pandemie. Daarom is ek dankbaar vir die gigs wat ek kon kry. “Deesdae geniet ek dit ook om DJ te wees en só steeds te kan vermaak, al is die gehoor beperk.” 