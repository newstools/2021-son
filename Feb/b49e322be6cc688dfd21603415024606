HARRY Kane het by sy terugkeer tot die Tottenham Hotspur-span weer die Noord-Londense klub se Premier­ligaveldtog op koers gekry. Spurs het West Bromwich Albion Sondag in die Tottenham-stadion met 2-0 geklop. Hierdie sege het ’n einde gebring aan ’n oorwinninglose tydperk vir José Mou­rinho (man­ager) se span, wat in sy laaste drie wedstryde net nederlae geproe het. Kane het Spurs se vorige twee wedstryde misgeloop nadat hy teen Liverpool, in die eerste van die drie nederlae, ’n besering opgedoen het. Voor gister se kragmeting was daar steeds heelwat ernstige vrae oor Spurs se peil en veral dié van Son Heung-Min wanneer sy doelevraat-maat, Kane, nie in die span is nie. In die eerste helfte het dit maar sukkel-sukkel gegaan met Spurs, wat nie deur West Brom se hardkoppige verdediging kon breek nie. Opgeskuif Dit het nog tot in die tweede helfte gelyk of die kragmeting op ’n gelykop uitslag gaan afstuur. Kane het egter in die 54ste minuut die eerste deurbraak gemaak. Vier minute later het Son dit 2-0 gemaak. Spurs het danksy Sondag se sege tot in die sewende plek opgeskuif, maar is steeds baie ver agter ligavoorloper, Manchester City.