DIE Proteas se voormalige veelsydige ster JP Duminy se JP21-stigting het Dinsdag sy agtste kolfblad op krieketvelde op die Kaapse Vlakte onthul. Die Harry Gwala Primêre Skool in Khayelitsha was hierdie keer die begun­stigde. Dié projek is moontlik gemaak deur PPC, sowel as die Gary Kirsten-stigting wat ook baie goeie werk vir krieketontwikkeling in die Wes-Kaap doen. En al is daar tans nie ’n enkele repie gras op die Harry Gwala-veld nie, hoop Duminy dat die lê van die sementkolfblad aan jongelinge die geleentheid sal gee om krieket te speel. Fokus “Vir ons gaan dit om die sosiale impak wat dit teweeg bring,” het Duminy Dinsdag aan Son gesê. “Dit gaan oor ontwikkeling en die vertel van positiewe stories in gemeenskappe soos hierdie. “Die primêre fokus bly op fasiliteite, infrastruktuur en geleenthede vir jong kinders om die spel te speel. “Maar as mense verby ’n veld soos hierdie loop en die veranderinge sien wat plaasvind, dan is daar onmiddellik ’n belangstelling in ons volgende generasie. “Hopelik kan die gemeenskap geïnspireer word deur wat hulle sien.” Die voormalige Protea van Strandfontein voeg by: “Plaas­like besig­hede kan betrokke raak en sodoende kan ons positiewe veranderinge in ons gemeenskappe teweeg bring. “Dit gaan vir ons ook oor vriendskappe – in die geval het ons hande gevat met die Gary Kirsten-stigting en PPC om die blad te lê. “Dis vir my ’n goeie en opregte storie oor hoe ons die gemeenskappe wil ontwikkel.” Duminy het ook die geleentheid gebruik om sy kolf af te stof en bietjie saam met die jongelinge te kolf. Hy het selfs vir hulle geboul. Al het die krieketgogga nog nie die Harry Gwala-leerders behoorlik gebyt nie, is die platform nou gelê om toekomstige SA sterre op te lewer.