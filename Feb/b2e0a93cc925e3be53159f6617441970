DIE Britse pers was besig om sy geestesgesondheid af te takel. Daarom het prins Harry gedoen “wat enige man en pa sal doen”. Hy en sy vrou, Meghan, het in Januarie 2020 afstand gedoen van hul koninklike pligte en het na Amerika verhuis. Harry het in 'n onderhoud aan James Corden, die aanbieder van The Late Late Show, gesê hy het besluit hy moet net sy familie uit Brittanje kry. ‘‘Ons almal weet hoe die Britse pers kan wees en dit was besig om my geestesgesondheid te vernietig. Ek het gevoel dié is toksies. Toe doen ek wat enige man en pa sou doen,’’ het hy vertel. ‘‘Ek is baie gemakliker daarmee om na The Crown ('n Netflix-reeks oor die koninklike familie) te kyk as om die stories te sien wat oor my familie, my vrou of myself geskryf word.’’ Harry, sesde in lyn as Britse troonopvolger, sê sy en Meghan se lewe in Los Angeles is net 'n voortsetting van wat hulle in Brittanje gedoen het. Hulle verbind hulle steeds tot 'n lewe van openbare diens. Die hertog en hertogin van Sussex het ook onlangs aangekondig hulle verwag hul tweede kind. Hul eerste kind, Archie, is in 2019 gebore. – CNN