NAOMI Osaka moes twee match points oorkom en Serena Williams het drie stelle nodig gehad om ’n plek in vanjaar se kwarteind van die Aussie Ope te bespreek. Osaka, wat haar openingstel teen Garbiñe Muguruza verloor het, is tot die uiterste beproef. Die driemalige Grand Slam-wenner van Japan was ’n break agter in die tweede stel en moes met 3-5 agter in die derde stel twee match points verdedig. Maar sy het teruggeveg en vier potte op ’n streep gewen teen die Spanjaard wat ook ’n voormalige nr. 1-speler is. Intussen het nog ’n voor­malige nr. 1, Williams, ook drie stelle nodig gehad om met 6-4, 2-6, 6-4 met Belarus se Aryna Sabalenka af te reken Williams het vroeg ’n voorsprong van 4-1 geniet in ’n opwindende finale stel. Die 22-jarige Sabalenka het egter hardnekkig vertoon en het sake met 4-4 gelykop gemaak. Williams het egter te veel in haar tenk gehad. Sy het haar afslaan behou en haar opponent s’n gewen om die sege te verseker. Dit beteken die 23-malige Grand Slam-wenner hou haar kanse lewend om die rekord van 24 Grand Slam-titels te ewenaar. “Ek is baie gelukkig om deur te dring omdat dit nie juis maklik was nie,” gesels die 39-jarige tennisster. “Ek het gevoel dat ek daar was, selfs die potte wat ek verloor het, was super close met net een hou hier en daar.” Die sewemalige Aussie Ope-wenner pak Simona Halep van Roemenië in die kwarteindstryd. Moeilik Osaka, wat haar tweede van drie Grand Slams by die 2019 Aussie Ope gevier het, pak Hsieh Su-wei van Taiwan volgende in die ronde van die laaste agt. Dit volg nadat die 35-jarige Taiwannees die 19de gekeurde Markéta Vondroušová met 6-4 en 6-2 geklop het om die oudste speler te word wat die kwarteindronde haal. “Ek het geweet dit gaan baie moeilik wees,” verduidelik die 23-jarige Osaka oor haar wedstryd teen Muguruza. “Ek was ’n bietjie geïntimideer, want ek het geweet sy is goed op dreef.” – AP