PETER Jooste en Mo­neeb Levy se verwydering as direkteure van die WP Rugbyunie (WPRU) se sakevleuel is gedoen omdat hulle as afgevaardigdes van die unie nie hul mandaat by die sakevleuel uitgevoer het nie. Dié mandaat was om Junaid Moerat aan te beveel vir die tydelike posisie van uitvoerende hoof van die WP se sakevleuel. Son het gister van ’n onberispelike bron betroubaar verneem dat Jooste en Levy na bewering met die president van die WPRVU, Zelt Marais, saamgesweer het in laas week se skorsing van Moerat as raadslid. Op die dag dat Moerat as die tydelike uitvoerende hoof aangestel sou word, het Marais besluit om Moerat uit die raad te skors. Marais het in ’n beëdigde verklaring beweer dat Moerat inligting aan ’n Sondag-koerant uitgelek het. Son is egter in besit van bewyse dat Marais die pot heeltemal mis sit omdat Moerat nie eens die joernalis ter sprake ken nie. “Ons het groot probleme opgetel in die manier hoe die WP bestuur word,” het die bron gister in ’n openhartige gesprek met Son laat hoor. “Vir meer as ’n jaar tot op hede is daar nog geen CEO nie. “Die bestuur van die WP-rugbyunie was sedertdien maar altyd net in die hande van een persoon, die president, wat met ál die mag gesit het. Selfs Saru het daaroor gekla. “Wanneer daar vergaderings vir CEO’s gehou is om bepalings en TV-regte te bespreek, was die president daar. “Alles in WP Rugby wat deur ’n uitvoerende hoof hanteer moes word, was uitsluitlik net deur die president se hande. “In Desember is daar dus ’n besluit geneem om die maatskappy van die unie te skei. Die president het die rol van CEO en president gesamentlik vervul. “Dít is waarom dit belangrik was om ’n tydelike CEO aan te stel om die magte terug aan die maatskappy te gee. “Die uitvoerende komitee het Junaid reeds in Desember benoem as interim CEO. Dit was ’n eenparige besluit wat die hele raad en Zelt (Marais) ingesluit het. “In die klagstaat teen Moerat is die president die aanklaer in ’n beëdigde verklaring. “Die joernalis het bevestig dat Moerat nié die bron van die inligting oor die storie oor ’n moontlike vennootskap tussen die Stormers met Stade Français (in Frank­ryk) was nie.” Die raad het voorgestel dat Marais sy klag teen Moerat terugtrek. Dít aangesien die aanklaer nie die reëls mag bepaal van die ondersoek wat ingestel word nie. Die raad was dus erg omgekrap oor die huidige stand van sake en het die besluit bekragtig wat hy reeds in Desember gemaak het – om Jooste en Levy as direkteure van die sakevleuel te herroep. Laas week is Marais geroskam oor uitlatings in die media. Hy is dus genoop om sy woorde terug te trek. Geweier In die lig hiervan is Levy voor Vrydag se raadsvergadering die taak gegee om ’n lid te wees van ’n afvaar­diging om met Marais te vergader om hom te vra om te bedank. Marais het egter geweier om van sy posisie af te staan. Volgens die bron is die goeie nuus dat die spelers, afrigters en borge nou die gerusstelling het en die versekering gegee is dat die organisasie voortaan nie meer uitsluitlik in die hande van een persoon sal wees nie.