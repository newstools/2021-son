BEATRICE Chepkoech het Sondag die wêreldrekord oor 5 km vir vroue op ’n byeenkoms in Monaco laat spat. Die 29-jarige boorling van Bomet in Kenia is ook die wêreldrekordhouer in die 3 000 m-hindernis. Sy het die afstand in 14 minute en 43 sekondes in winderige toestande afgelê. Chepkoech het Sifan Hassan se rekord met die hulp van die man­like pasaangeër Luuk Maas met ’n sekonde oortref. Hassan het die rekord in 2019 by dieselfde byeenkoms opgestel. Die 5 km op die pad is in November 2017 as ’n wêreldrekord erken. Meraf Bahta (15:46) was ’n minuut agter haar in die tweede plek. Alice Finot (15:52) van Frankryk het derde geëindig. “Ek’s baie gelukkig omdat ek dit nie verwag het nie,” het ’n verheugde Chepkoech agterna aan Athletics Weekly gesê. Tonnel “Dit was koud en daar was baie wind. Die eerste kilometer was baie vinnig, maar die tweede was ’n bietjie stadiger. “Toe ons terugkom, was die wind nie so sterk nie en ek het probeer stoot voordat ons die tonnel bereik. “Toe ons in die tonnel was, het my pasaangeër vir my gesê ‘ons kan dit doen, laat ons dit net druk’. “Ek het hom net gevolg. Ek het daarin geslaag om vinniger te hardloop. Alles was perfek.” Chepkoech se nie-amptelike tye oor elke kilometer was 2:57, 2:59, 3:01, 2:58 en 2:48. Die wêreldrekord (12:51) in die 5 km vir mans is laas jaar deur Joshua Cheptegei opgestel. Die wêreldkampioen in die 10 000 m van Uganda het teruggekeer om sy 5 km-titel te verdedig. Terwyl sy rekord nie hierdie keer bedreig is nie, het hy weer ’n oorwinning behaal met ’n tyd van 13:14. Bethwell Birgen (13:18) van Kenia was tweede en sy landgenoot Davis Kiplangat (13:19) derde.