DIE Cape Cobras se treurmares duur voort. Die Kaapse franchise het Vrydag op Kingsmead sy eerste wedstryd in Krieket Suid-Afrika se T20 Uitdaagreeks teen die Dolphins met 14 lopies verloor. Ashwell Prince (afrigter) se kolfspan was nie opgewasse teen die draaiboulwerk van Keshav Maharaj (4/15), Prenelan Subrayen (1/19) en Senuran Muthusamy (1/21) nie, al was hulle in ’n stadium 70/1 in hul soeke na 156. Maharaj, van die Dolphins, het die loot gewen en besluit om eerste te kolf. Die Kapenaars se goeie boul- en veldwerk het die Dolphins aanvanklik onder druk geplaas. Muthusamy (17), David Miller (16), Andile Phehlukwayo (13) en Robbie Frylinck (17) het almal starts gekry, maar kon dit nie in noemenswaardige beurte omskep nie. Khaya Zondo was met 59 (39 balle, 6x4 en 2x6) die Dolphins se beste kolwer. Die grens aan die een kant van die Kingsmead-veld was só kort dat Zondo in een beurt links gekolf het om dit te benut. Tony de Zorzi het in sy eerste wedstryd as Cobras-kaptein besluit om die linksdraaier Siya Mahima met die laaste boulbeurt te vertrou. Mahima het ’n driekuns behaal en sodoende sy kaptein se vertroue in hom geregverdig. Frylinck, Zondo en Subrayen is almal danksy Mahima se linkdraaiers terug pawiljoen toe gestuur. In die jaagtog het De Zorzi (39), Kyle Verreynne (29) en Christiaan Jonker (41*) moedig probeer, maar hulle het nie veel hulp van hul medekolwers gekry nie. *In die eerste wedstryd was die Titans (120/4) danksy Tabraiz Shamsi (3/20) en die kaptein, Heinrich Klaasen (54*), te sterk vir die Knights (116).