COVID-19 maak Donkie se sakke swak. Die donkie is ’n wonderlike ding, maar die donkie kan ook platsak wees. Jerome “Donkie” Booysen, die vermeende leier van die Sexy Boys-bende, het gister in die Bellville-landdroshof laat weet sy besigheid doen nie so goed nie. Dit is glo die rede waarom hy nie die staat se borgtogvoorstel van R40 000 kon bekostig nie. Mandrax Die hof het onder meer gehoor Booysen (55) is nie ’n vlugrisiko nie en sy sake dateer tot so ver as 2013 terug. Booysen het gister saam met vyf ander, Kenneth Hansen (53), Kristo Mariens (28), Clinton Langeveld (33), Jennen Jansen (39) en Herbert Zoutman (52), op 96 dwelmklagte en 2 klagte van oortreding van die Poca-wet verskyn. Die hof het gister gehoor Booysen en Hansen was die “drivers” en lede van ’n misdaadsindikaat wat hoofsaaklik op Mandrax, maar ook ander dwelms gefokus het. Volgens die klagstaat het die onderneming Jerome Booysen Enterprises onwettige aktiwiteite uitgevoer. Die onderneming het ook ’n patroon van rampokkery gehad wat uit beplanning en voortdurende en herhaalde deelname of betrokkenheid by die hantering van dié stowwe bestaan. Die res van die beskuldigdes was glo net deelnemers in die onderneming en is borgtog van R5 000 elk toegestaan. Die staatsaanklaer het die hof ingelig hy staan nie borgtog teen nie, maar het wel gevra dat Booysen ’n bedrag van R40 000 opdok. Dis toe die hof by monde van Booysen se lawyer, Cornelius Smit, hoor die Covid-19-pandemie het ’n groot impak op sy kliënt se konstruksiemaatskappy gehad. Hy het ook voortgegaan om te noem Booysen is tans op borgtog van R100 000 by die Kaapse landdroshof vrygelaat en sy kliënt kan nou net borgtog van R20 000 bekostig. Nadat die hof vir 15 minute verdaag het, is borgtog van R30 000 aan Booysen toegestaan. Borgtog van R20 000 is aan Hansen toegestaan. Hulle verskyn nou weer op 29 April in die hof.