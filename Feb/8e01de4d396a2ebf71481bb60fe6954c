DIE bendeskietery in Hanover Park het weer opgevlam. In die jongste voorval is ’n vermeende dikding van die Americans-bende, bekend as Doeloe, gister in sy motor doodgeskiet. Mogamat Abrahams (29) is in die vroeë oggendure omstreeks 04:30 in Lonedown- weg doodgeskiet. Hy is agter die stuurwiel van sy wit Toyota Rav in die kop geskiet. Maandagoggend vroeg is nog ’n vermeende gangster, bekend as Ballie, in Rywood-weg afgemaai. Verbind Dit kom ná ’n skietvoorval wat Saterdag plaasgevind en die lewe van ’n Ghetto Kids-bendelid geëis het. Dit is nog onduidelik of die skietvoorvalle met mekaar verband hou. Die inwoners beweer dit is die Americans en die Ghetto Kids wat op mekaar skiet. Volgens Kashiefa Mohammed van die Philippi-polisiestasie se gemeenskapspolisiëringsforum het niks in Hanover Park verander nie. Mohammed sê: “Ten spyte daarvan dat meer metro cops en law enforcement officers in die area ontplooi is, help dit niks. “Daar is ook nog twee mense raakgeskiet sedert die naweek. Daar moet meer polisie-patrollies in die area plaasvind. “Elke keer is die verskoning daar is nie genoeg polisievêns nie.” Volgens kapt. FC van Wyk, ’n polisiewoordvoerder, is ’n 9 mm-pistool in die voertuig gekry waarin Abrahams geskiet is. Dit is volgens hom nog nie duidelik aan wie die vuurwapen behoort het nie. Van Wyk sê die moontlikheid dat die voorval bendeverwant kan wees, kan nie uitgesluit word nie. Niemand is nog gearresteer nie en ’n moorddossier is aangelê.