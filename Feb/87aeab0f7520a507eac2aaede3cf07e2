'N BRAND wat Vrydag by 'n woonstelgebou in Brakpan, Ekurhuleni, uitgebreek het, het sewe winkels  verwoes. William Ntladi, woordvoerder van Ekurhuleni-nooddienste, sê die oorsaak van die brand is nie bekend nie. Ntladi sê lede van die publiek het owerhede ingelig dat geboue op die hoek van Kritzingerlaan- en Stasiestraat in die middestad brand. Toe die brandweerpersoneel daar opdaag, het hulle gevind dat verskeie geboue in vlamme gehul is en dat die brand na 'n nabygeleë woonstelblok versprei. "Alle inwoners en huurders is gered toe hierdie woonstelle vinnig ontruim is. Niemand het enige beserings opgedoen nie," sê Ntladi. Maatreëls is onmiddellik toegepas om te verhoed dat die brand verder versprei. Hy het bygevoeg dat daar twee verdiepings van die woonstelgebou aan die brand was. Nog brandweerpersoneel is ontbied om te help. Volgens Ntladi is die brand omstreeks 12:00 geblus. Ntladi het bygevoeg dat die oorsaak van die brand ondersoek word. – News24