DIE mense wat in die Sassa-kantoor werk, werk baie hard, maar onder baie moeilike omstandighede. Só sê Gillion Bosman, voorsitter van die maatskaplike ontwikkelings­komitee in die provinsiale parlement. Bosman het Vrydagoggend die Sassa-kantoor in Bellville besoek. “Die CEO van Sassa het aan ons gesê hul kantore sal van sesuur in die oggend tot 18:00 oop wees. Ons was vanoggend net voor 06:00 hier gewees en dit was nog toe. “Hulle het eers ná 07:00 oopgemaak. Wat ons hier gesien is, is dieselfde as verlede Vrydag en die Vrydag voor dit. “Baie mense is honger; daar is mense wat hier slaap en die polisie het nie eens hul eie lockdown-reëls enforce nie,” sê Bosman. Hy sê daar was meer as 750 mense in die ry en hulle kan net 200 mense help, maar daar is ’n plan in plek wat hulle aan hom gewys het. “Die punt is dat Sassa nie met mense kommunikeer nie. Die meeste van die mense met wie ons gepraat het, word 60 dié jaar, so outomaties word hul grant extend, maar dit is nie aan hulle gesê nie. “Daar is geen SMS wat uitkom nie, so mense gebruik hul laaste geld om Sassa toe te kom om hier vir ure in die son te staan. “Dan kom hulle hier en hoor hulle kan nie gehelp word nie,” sê hy. Bosman sê mense wat nie op ’n dag gehelp kan word nie, sal dan die volgende dag gehelp word. “Sassa het ook aan ons gesê die meeste van die mense wat by die Bellvillekantoor kom, is van die Delft-gemeenskap. “Hulle sal van Maandag af een van die gemeenskapsale van die Stad Kaapstad gebruik as ál hul PPE-besonderhede in plek is. “So, hopelik sal dit die Bellville-situasie oplos. Maar daar is sowat 17 000 aansoeke wat geprocess moet word, so dit is ’n groot probleem. “Ek wens min. Lindiwe Zulu kan eintlik net vir ons sê wat die probleem is. “Is die probleem dan dat Sassa nie spasie het of nie geld het nie? Bosman sê verder die probleem is nie net dat Sassa die mense nie gou genoeg help nie, maar die stelsel werk ook nie. “Die minister moet met ’n plan uitkom wat nie die begunstigdes benadeel nie. “Dit is wat op die oomblik gebeur. Ons het gestremde mense wat hier sit en daar is nie stoele nie. “Hulle het verlede week vir ons gesê hulle het 200 stoele gekry, maar daar is niks nie. Hulle het ook gesê mense kan water kry, maar daar is nie water nie en ook nie toilette nie. “Sassa het vir ons gesê hulle het gister stoele gekoop. Mense kan water kry, maar eers wanneer hulle in die kantoor is en hulle mag ook die toilette gebruik. “ ’n Gekoördineerde poging is nodig. Wat buite die kantore gebeur, is ongelukkig nie hul probleem nie, maar ons kommunikasie is baie belangrik in dié geval,” sê hy. Bosman sê hy hoop die druk sal teen volgende week afgeneem het. As dit nie die geval is nie, sal die komitee Sassa vra om terug te kom na hulle met ’n verslag. “Ons soek nie nóg ’n Power­Point presentation nie. Ons wil weet wat op die grond gebeur.”