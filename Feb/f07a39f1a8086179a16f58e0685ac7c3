'N MAN in Mpumalanga is lewenslange tronkstraf opgelê vir die moord op die ma van sy vier kinders. Lucky Alfred Mhlanga (34) het in die hooggeregshof in Mpumalanga, wat Donderdag in Breyten gesit het, verskyn. Hy is gevonnis vir die moord op Zinhle Happiness Nkabinde (28) in Februarie 2020 nadat hy Woensdag, presies 'n jaar nadat Nkabinde as vermis aangemeld is, skuldig gepleit het. Haar lyk is in 'n bos op 'n plaas naby Mahamba ontdek vyf dae nadat die domestic werker as vermis aangemeld is toe sy nie by die werk opgedaag het nie. Brig. Leonard Hlathi, 'n polisiewoordvoerder, sê: "Die hof het gehoor hoe Nkabinde fisiek deur Mhlanga mishandel is tot 'n punt waar sy beskerming van owerhede gesoek het deur aansoek te doen vir 'n beskermingsbevel teen die gewelddadige pa van haar kinders.” Hlathi sê ná al die moeite wat Nkabinde gedoen het om veilig te bly, het Mhlanga aangehou om haar lewe moeilik te maak. Hy het haar na bewering op 26 Desember 2019 aangerand op 'n plaas in Piet Retief. “Sy het hom by die polisie verkla en hulle het hom in hegtenis geneem vir die verontagsaming van die beskermingsbevel. “Ná die voorval in Desember 2019 is Mhlanga op borgtog vrygelaat. Hy is weer in hegtenis geneem ná die ontdekking van Nkabinde se liggaam.” - News24