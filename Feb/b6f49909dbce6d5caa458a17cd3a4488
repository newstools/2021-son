DIE polisie in Limpopo is op soek na ’n groep mans wat Sondag ’n 43-jarige man met klippe doodgegooi en toe aan die brand gesteek het. News24 berig die aanvallers het die slagoffer se huis en motors beskadig, asook die woning van ’n ander persoon. Brig. Motlafela Mojapelo, ’n polisiewoordvoerder, sê die voorval het Sondagoggend omstreeks 11:00 in Bismark by Tzaneen plaasgevind. Gesleep Die motief vir die voorval is nog onbekend, maar gesinsgeweld word nie uitgesluit nie. Volgens Mojapelo was die slagoffer na bewering by die huis toe ’n groep van ses mans daar opdaag en hom genadeloos begin aanrand. “Hulle het sy huis, meubels en twee voertuie beskadig.” Die mans het die slagoffer, wat as Ngoako Thomas Pilusa geïdentifiseer is, na ’n bos gesleep. Skare Mojapelo voeg by in die bos het die mans saam met ander lede van die gemeenskap Pilusa gestenig voordat hulle hom aan die brand gesteek het. Die skare is toe na die woning van nog ’n persoon in die omgewing. Toe hulle dié man nie daar kry nie, het hulle sy huis aan die brand gesteek. ’n Saak van moord, brandstigting en kwaadwillige saakbeskadiging word ondersoek. – News24