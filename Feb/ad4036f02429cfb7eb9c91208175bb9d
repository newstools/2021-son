'N STAATSAANKLAER van die Vrystaat het Maandag self by die beskuldigdebank ingeskuif nadat hy op Valentynsdag in hegtenis geneem is. Nkululeko Ngcana (50) het op klagte van korrupsie en regsverydeling verskyn. Kapt. Christopher Singo, polisiewoordvoerder, sÃª in 'n verklaring Ngcana het na bewering in September 2017 omkoopgeld van R600 van 'n beskuldigde gevra om klagte teen hom te laat vaar. Die beskuldigde het na bewering met 'n vervalste lisensieskyf gery. Die beskuldigde het egter later besef Ngcana het nooit die klagte teruggetrek nie. Hy het toe die saak by 'n senior staatsaanklaer aangemeld. In Januarie 2020 het nog 'n beskuldigde, 'n polisiebeampte, R500 aan Ngcana gegee om 'n skulderkenningsboete namens hom te betaal vir roekelose bestuur. Ngcana het na bewering die R500 by hom geneem, maar het dit nie aan die hof oorbetaal nie. Ngcana is Sondag deur die Valke se ondersoekspan teen ernstige korrupsie in hegtenis geneem. Hy is Maandag op borgtog van R1500 vrygelaat. Sy saak is tot 10 Maart uitgestel vir verdere ondersoek.