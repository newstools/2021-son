DIE Auckland Blues het Saterdag gewys hul herlewing in 2020 was geen gelukskoot nie deur die Wellington Hurricanes trompop in ’n Superrugby Aotearoa-wedstryd te troef. Hulle was in die Westpac-stadion in Wellington met 31-16 baas nadat hulle teen die rustyd nog met 7-11 agtergeloop het. Vroeë voorspellings blyk in die kol te wees ná die naweek se eerste ronde van wedstryde in vanjaar se kompetisie. Die Blues word saam met die Canterbury Crusaders as die twee gunstelinge vir die titel beskou, en albei spanne spog nou met die eerste seges vir die seisoen. Die Crusaders het die Otago Highlanders Vrydag in Dundedin met 26-13 geklop. Die Waikato Chiefs is die enigste span wat nog ’n toetrede tot dié kompetisie moet maak om te wys waar hulle in die lyn van aanspraakmakers op die titel gaan staan. Hulle het die naweek ’n loslootjie geniet en kom volgende naweek teen die Highlanders te staan. Intussen sal die Hurricanes hard en diep moet gaan dink oor hoe hulle ’n rustydvoorsprong verspeel het om aan die einde van die dag met ’n massiewe punteverskil te verloor. Dalton Papalii het die Blues se eerste drie in die vierde minuut gaan druk, maar die Canes sou minute later terugslaan toe Asafo Aumua die doellyn vir die tuisspan oorgesteek het. Dit was egter die Blues wat die meeste druk toegepas het in die eerste helfte, maar hulle kon net nie die hardnekkige Canes-verdediging troef nie – selfs nie toe die tuisspan met 14 spelers moes speel weens ’n geel kaart vir die slot James Blackwell oor herhaalde oortredings nie. In die tyd toe Blackwell van die veld was, het die Canes egter die voortou geneem met twee massiewe Jordie Barrett-strafdoele. Die Blues sou egter die hitte verder opdraai in die tweede helfte met hul pak voorspelers wat net te veel slaankrag vir die gasheer gehad het. Drieë deur Caleb Clarke, Stephen Perofeta en Rieko Ioane sou die wind uit die Canes se seile haal, hoewel ’n tweede drie vir Aumua aan die Hurricanes nog ’n sprankie van hoop probeer gee het. Ardie Savea (kaptein) sal seker die hartseerste Hurricane wees, aangesien dit sy 100ste wedstryd vir dié span was.  HURRICANES – drieë: Asafo Aumua (2); strafdoele: Jordie Barrett (2) BLUES – drieë: Dalton Papalii, Caleb Clarke, Stephen Perofeta, Rieko Ioane; doelskoppe: Otere Black (4); strafdoel: Black 