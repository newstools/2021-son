DIE Delft-polisie ondersoek ’n moord na ’n man Vrydagoggend in ’n koeëlreën gesterf het. Volgens ’n polisiebron het die man in Baleles-weg in Leiden na sy bakkie toe gestap. Voor die man in die bakkie kon klim, het ’n groep mans hom genader en verskeie keer op hom geskiet, sê die bron. Sers. Noloyiso Rwexana, ’n polisiewoordvoerder, het die moord bevestig. Sy sê die voorval het omstreeks 10:45 plaasgevind. “Toe ons lede by die toneel opdaag het hulle op die lyk van 35-jarige man afgekom. Die man het verskeie skietwonde aan sy bolyf gehad.”Rwxana sê die motief vir die moord is steeds onbekend. “Niemand is nog in verband met die voorval aangekeer nie.” Enigeen met inligting kan Delft-polisie by 021 954 9011 of 082 522 2036 skakel. Mense kan ook die Crime Stopnommer by 0860 010 111 bel.