JAN Olde Riekerink, coach van Cape Town City, weet hy sal vinnig ’n oplossing móét vind vir sy span wat so mis­fire. Die Nederlander kon Saterdag in die Lucas Moripe-stadion in Pretoria net verslae toekyk terwyl sy City-span klippe kou in hul nederlaag van 1-2 teen SuperSport United. Al kan ’n mens City nie blameer vir ’n tekort aan opwinding in die stryd nie, sal die Kaapse span onmiddellik ’n balans tussen sy aanval en defence móét vind. City spog nie net met die rekord vir die meeste doele dié seisoen nie, maar Olde Riekerink se span het ook die meeste doele tot dusver dié seisoen afgestaan. Die Nederlandse coach was ook nie tevrede met sy troepe se vertoning in die eerste helfte nie. “Ek dink die tempo was te laag en ons het nie in die eerste helfte opgedaag nie,” het Olde Riekerink uitgewys. “Daar was baie geleenthede in die eerste helfte om goeie bewegings op te stel, maar ons het dit nie bewerkstellig soos ons normaalweg doen nie. “In die eerste helfte het ons nie genoeg gedoen nie,” het Olde Riekerink bygevoeg. Gamphani Lungu het halfpad deur die eerste helfte eerste bloed geruik vir die tuisspan. City het eers ná die rustyd gelyk getrek, al was dit met ’n bietjie geluk deur SuperSport se goalie-kaptein, Ronwen Williams. Thamsanqa Gabuza het SuperSport se neus laat in die tweede helfte weer voor gekry. City kon egter nie weer sukses behaal nie en is ook telkens gestuit as gevolg van uitstekende keerwerk deur Williams. “Toe ons die system in die tweede helfte verander, het ons onmiddellik baie meer kanse geskep,” het Olde Riekerink verduidelik. “Die keeper het ook die man of the match geword vir sy heldedade in die tweede helfte en dit sê baie. “Ek dink ons moes dinge in die tweede helfte gefinaliseer het. “Hul tweede doel was skaars ’n kans wat hulle geskep het. “Dit is vir my die teleurstellende deel – dat ons dinge nie kon finaliseer nie,” het Olde Riekerink bygevoeg.