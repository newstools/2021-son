WINSTON Zeederberg, breier van Spurs Ladies se Sasol-span, sê die optimisme en gees in sy kamp is tasbaar. Die coach se joviale bui volg nadat amateursokker in die Kaap die goedkeuring gekry het van die owerhede om sokkeraktiwiteite te hervat. Die verwagting is dat klubwedstryde teen einde Maart of vroeg April amptelik sal kan hervat. Volgens Zeederberg, wat ’n Caf D-breierslisensie (Grassroots) agter sy naam het, probeer hulle eers alle administratiewe verpligtinge en protokolle in orde kry. “Ons is baie opgewonde oor die hele ding en ons stel dinge in plek. “Ons is op die oomblik besig om ons klubhuis compliant te maak met die Covid-19-vereistes. “Ons is ook besig om ons uit te sort wat compliance-beamptes by ons oefenveld betref sodat die siftingsproses afgehandel kan word. “Dis belangrik om dié fasette afgehandel te kry, want dit maak jou wettig vir sport. “Ons sal ook binnekort ’n vergadering hou om meer duidelikheid te kry oor die pad vorentoe,” sê Zeederberg. Hy is al lank genoeg in die game om te weet dat baie dinge nou verander het wat hul doelwitte betref. “Die meisies is almal opgewonde en hulle kan nie wag om bymekaar te kom nie,” vertel Zeederberg verder. “Jy moet onthou hulle kon nou al ’n hele jaar nie sokker speel nie. “Dit gaan my ook ’n idee gee waar die spelers is wat fiksheid betref. “Al wat ek kan doen, is om hulle voor te berei tot die beste van my vermoë. “Maar ons is baie opgewond­e oor alles wat voorlê. “Dit was in van ons ligte sessies duidelik dat almal nie kan wag om weer sokker te speel nie.”