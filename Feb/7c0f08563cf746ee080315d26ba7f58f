AC MILAN se manager, Stefano Pioli, sê Zlatan Ibrahimovic het hom glad nie verras met nog ’n prestasie nie. Pioli se uitlatings volg nadat die 39-jarige veteraan-striker nog ’n persoonlike mylpaal behaal het. Die Sweed het Sondag sy 500ste en 501ste doel vir ’n klub aangeteken in ’n loopbaan wat oor meer as twee dekades strek. Ibrahimovic se twee doele tydens ’n sege van 4-0 oor Crotone het Milan, wat bo-aan die Serie A-punteleer is, ’n groter voorsprong gegee. Hy is ook twee doele agter Juventus se Cristiano Ronaldo. Milan jag ook ’n eerste Scudetto (liga-titel) in ’n dekade. Professioneel “Dis moeilik om verras te word deur Zlatan Ibrahimovic. “Om vir só lank op hierdie vlak te vertoon, is ’n aanduiding van hoe professioneel hy is. “Dit help ook as jy ’n goeie liggaamsbou het. “Hy is ’n kampioen-atleet wat goeie aansporing het. Hy kyk goed na sy liggaam. Soms is hy moeg, maar hy misluk nooit,” het Pioli gesê. Ibrahimovic, wat in 1999 sy beroepsdebuut vir Malmö in Swede gemaak het, het meer as 825 wedstryde agter die rug. “Die syfers wys maar net dat ek ’n paar doele in my loopbaan gekry het. Dis belangrik dat ek my span help om ons doelwitte te bereik,” het hy gesê. – AP