DIE man van die radiopersoonlikheid Dimakatso Ratselane is op 'n klag van poging tot moord in hegtenis geneem. Sy inhegtenisneming kom binne 24 uur nadat die polisie 'n lasbrief uitgereik het. Ratselane, wat vir Lesedi FM werk, is verlede Dinsdag in Bloemfontein in 'n plas bloed gevind. Sy is verskeie kere gesteek. Sy en haar man, wat kort na die voorval verdwyn het, het na bewering gestry. Brig. Motantsi Makhele, 'n polisiewoordvoerder, sê hulle het inligting opgevolg wat hulle tot by 'n huis in Gauteng geneem het. Die 39-jarige man is Dinsdag om 10:30  by 'n huis in Ennerdale vasgetrek. Lt. Genl. Baile Motswenyane, Vrystaatse polisiekommissaris, het sy span bedank vir die hard werk. Motswenyane het ook die gemeenskap bedank vir die belangrike rol wat hulle gespeel het.