TWEE verdagtes is in Addo in die Oos Kaap in hegtenis geneem vir die diefstal van R15 000 se suurlemoene. Volgens kapt. Mali Govender, 'n polisiewoordvoerder, is die twee gearresteer nadat die polisie Woensdag inligting ontvang het van twee mans wat suurlemoene uit 'n boord steel. Die polisie het die twee later by 'n huis in Greenfields op heterdaad betrap terwyl hulle besig was om die suurlemoene te verpak. Govender sê die polisie het beslag gelê op vyf sakke suurlemoene van sewe kilogram. Die twee verdagtes, wat in hul 30's is, verskyn later dié week op klagte van besit van vermoedelik gesteelde goedere. - Algoa FM