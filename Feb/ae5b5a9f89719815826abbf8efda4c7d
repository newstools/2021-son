DIE rol van die eerste nasie om die land teen kolonialisme te verdedig, kry nou uiteindelik erkenning. So het die Khoi-San-aktivis, Christian Martin, gesê nadat die Port Elizabeth-lughawe na die Hoofman Dawid Stuurman Internasionale Lughawe verander is. Die minister van sport en kultuur, Nathi Mthethwa, het Dinsdag aangekondig dat Port Elizabeth nou ook as Gqeberha bekendstaan. Gqeberha se buurdorp Uitenhage se naam is na Kariega verander. Martin sê die naamsverandering van die lughawe is na die vrylating van oudpres. Nelson Mandela die beste nuus nog. ‘‘Ons kan met waarheid sê transformasie het uiteindelik aangebreek en dat die Khoi en San deel daarvan is,’’ het ’n opgewonde Martin gesê. ‘‘Dit is ook ’n stap in die regte rigting vir nasiebou, eenheid en transformasie in die land. “Die enigste ding wat nou oorbly, is om ’n dokumentêr oor Hoofman Dawid Stuurman te maak.” Stuurman is in die 1700’s naby die Gamtoosrivier in die Oos-Kaap gebore. Hy het hom verset teen Britse kolonialisme en is op Robbeneiland toegesluit waar hy drie keer ontsnap het. Hy is toe na Australië verban en het op 22 Februarie 1830 in Sydney gesterf.