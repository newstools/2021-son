DUISENDE mense het die laaste paar dae geen water in hul krane nie. Ál wat hul sintuie optel, is die stink reuk van veral toilette en dreine. Dit te midde van ’n oorvloed water in die magtige Oranjerivier, wat inwoners van die Nama Khoi-munisipaliteit (NKM) in Springbok van water voorsien. Vanweë die goeie reëns die laaste tyd, het massas water van ander provinsies in die rivier begin afvloei. Behalwe “normale” watertekorte of pypbreuke moes inwoners Saterdag hier per munisipale kennisgewing verneem vloede het die waterpompe by Vioolsdrift op die Oranjerivier oorstroom. Dit sal glo etlike dae duur om die pompe te herstel. Grootmaat Teen Sondag het die meeste opgaardamme rondom Springbok leeg geloop. Die Sedibeng Waterraad is tans die grootmaatwaterverskaffer wat water aan die NKM verskaf. Benewens Springbok sluit dit dorpe in soos Nababeep, Okiep, Concordia en Steinkopf. Nadat Sedibeng dit sowat ’n dekade gelede oorgeneem het, het die waterprobleme nie eintlik veel verander nie, glo van die inwoners van veral Springbok, Concordia en Steinkopf. Benewens die ontydige waterprobleem ervaar inwoners gereeld kragonderbrekings (bo-op beurtkrag). Dan pomp die waterpompe ook nie. Baie inwoners is al moerig en raadop. Past. George Nutt het gesê: “Nama Khoi en Sedibeng se werkers is herontplooide kaders. Hulle is nie in staat om dienste te lewer ten opsigte van instandhouding en operasionele strategieë nie.” Volgens Tina Dippenaar van Springbok het een munisipale werker haar verbaal én persoonlik aangeval op Facebook omdat sy die waarheid gepraat het oor die water. Die munisipale bestuurder, Samantha Tatas, het intussen gesê Nama Khoi-werkers moet ophou die publiek op hul amptelike blad beledig oor die waterprobleem.