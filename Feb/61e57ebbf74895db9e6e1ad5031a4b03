’N MAN (27) van Kamesh in Uitenhage is toegesluit nadat hy na bewering sy ma met ’n gasbottel doodgeslaan het. Die grusame voorval het Donderdag plaasgevind, sê  kapt. Gerda Swart, ’n polisiewoordvoerder. Algoa FM berig dat die polisie uitgeroep is na ’n toneel in die informele nedersetting McCarthy, waar hulle afgekom het op die liggaam van ’n 56-jarige vrou. Sy het ’n wond teen haar kop gehad en is op die toneel dood verklaar. Die vrou se seun is vir die daad in hegtenis geneem. Volgens Swart is die man vir mediese observasie gestuur. Die motief vir die moord is steeds onbekend.