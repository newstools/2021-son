’N DRIEKUNS aan drieë deur Rosko Specman het Saterdag in die Cape Town Stadium tot ’n naelskraapse oorwinning van 34-33 vir die Cheetahs oor die Stormers in hul eerste game van die voorbereidingsreeks gelei. Die rustydtelling was 26-21 in die tuisspan se guns. Die Stormers se sogenaamde B-span gelaai met talentvolle jong spelers het teen ’n meer ervare Cheetah-span hul kans gekry om te wys waartoe hulle in staat is. Hulle het nie te sleg gevaar nie en het hul stempel veral in die vaste skrums afgedruk. Die Cheetahs het egter met indrukwekkende ondernemingsgees gespeel. Hulle het hul kanse deurgaans baie beter as die tuisspan benut. Die Cheetahs het die eerste drie van die game gaan druk van ’n slim taktiese beweging vanaf ’n lynstaan. Die haker Wilmar Arnoldi het in die hoek oorgeduik met die binnesenter Frans Steyn wat mooi van die kantlyn verdoel het. Die Stormers het egter teruggeslaan met ’n briljante drie van hul heelagter, Tristan Leyds. Dit het gekom nadat Edwill van der Merwe die bal in sy eie halfgebied ontvang het. Die Stormers se regtervleuel het sy eweknie van die Cheetahs, Rosko Specman, heeltemal uit die pad gestoomroller voordat hy met ’n deftige skoppie vorendag gekom het wat tot Leyds se drie onder die pale uitgeloop het. Specman het egter onmiddellik vir sy blaps op die verdediging vergoed toe hy uitstekend met sy heelagter, Clayton Blommetjies, gekombineer het. Steyn het weer die ekstras bygevoeg om sy span met 14-7 te laat voorloop. Die Stormers het egter geweldige druk in die skrums toegepas wat tot ’n strafskop gelei het. Wolhuter het met ’n puik poging van die middellyn geslaag. Die 19-jarige het nog drie strafdoele deur die pale gejaag om sy span net verder voor te laat loop. Hierna het die tuisspan se linkervleuel, Leolin Zas, ’n fout van die besoekers uitgebuit vir die Kapenaars se tweede drie. Die vlugvoetige Specman het net voor die rustyd swak verdediging van die Stormers uitgebuit toe hy verspot maklik deurgedans het vir sy tweede drie. Net ná die rustyd het die spoedvraat weer so gemaak vir sy derde vyfpunter. Steyn se doelskop het die besoekers weer met 28-26 die voortou laat neem. Die Stormers se skrum het egter weer tot hul redding gekom. Hul oorheersing in die skrum is in die 51ste minuut met ’n strafdrie deur die skeidsregter, Rasta Rashivenge, beloon. Toe die twee voorrye laat in die tweede helfte aan beide kante vervang is, het die Cheetahs geleidelik die oorhand in dié aspek van die spel gekry. Steyn se tweede strafdoel in die 71ste minuut het sy span net-net met 34-33 voor laat loop. Hulle het die  Stormers met slim taktiese spel in hul halfgebied vasgepen wat die Kapenaars van ’n geleentheid ontneem het om die game te wen. Chris van Zyl, kaptein van die Stormers, was uiteraard teleurgesteld met die nederlaag. “Ek dink egter die boys het baie goed gespeel. Ons vaste fasette was goed. Ons wou egter baie graag ons eerste game in die Cape Town Stadium wen.” Carl Wegner, sy eweknie van die Cheetahs, sê al was hy gelukkig met die oorwinning, is daar nog baie aspekte van hul spel waaraan hulle sal moet werk. “Ja, dit was beslis nie mooi nie. Ons het in die skrums gesukkel. Ons sal beslis sake moet regstel voordat ons die Sharks volgende week aandurf.”  STORMERS – drieë: Tristan Leyds, Leolin Zas, strafdrie; doelskoppe: Kade Wolhuter (2); strafdoele: Wolhuter (4) CHEETAHS – drieë: Wilmar Arnoldi, Rosko Specman (3) doelskoppe: Frans Steyn (4); strafdoel: Steyn (2). 