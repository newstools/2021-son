DIE Raad van Westelike Provinsie Professionele Rugby (WPPR) het ná ‘n vergadering van die bestuurskomitee met Zelt Marais, president van die Westelike Provinsie Rugbyvoetbalunie (WPRVU),  gevra dat Marais sy opmerkings tydens 'n onlangse media-onderhoud met onmiddellike effek moet terugtrek. Hy is ook gevra om ‘n verskoning uit te reik vir enige aanstoot wat dit gegee het. Marais het in die onderhoud verwys na sekere onderhandelings en/of transaksies. “Ons glo nie dat die betrokke kommentaar gepas was nie. Dit dien ook nie die belange van WPPR en rugby in die Westelike Provinsie op 'n positiewe manier nie,” sê Ebrahim Rasool, voorsitter van die WPRVU-raad, Saterdag in ‘n verklaring. In reaksie hierop het Marais berou uitgespreek. Hy het erken dat hy nie oor die onderwerpe in sy onderhoud met die joernalis moes praat nie. Hy het dus die opmerkings in geheel sonder enige voorwaarde teruggetrek en verskoning gevra vir enige aanstoot wat moontlik aan die genoemde mense veroorsaak is. Marais het ook ingestem om nie weer sulke sake met die media te bespreek nie.  In sy eie begrip van die onderhandelinge oor die transaksies waarna verwys is, glo die WPPR-raad dat daar nie korrupsie plaasgevind het nie, veral wat betref finansiële voorstelle wat aan die klubs van die WP gemaak is. Die raad het ook beklemtoon dat André van de Veen as lid van die Raad aangestel is en wel 'n mandaat gehad het om 'n aandelevennoot te soek. “Hoewel ons verhuising van Nuweland na die Kaapstad-stadion 'n bietjie hartseer is, kan dit ook as opwindend gesien word wat betref die groei- en uitbreidingsmoontlikhede wat met ons vestiging in die Kaapstad-stadion sal kom. “As die WPPR-raad beoog ons om maatreëls in plek te stel om ‘n herhaling van die onlangse gebeure te  verhoed,” voeg Rasool by.