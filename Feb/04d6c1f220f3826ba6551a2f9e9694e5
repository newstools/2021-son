INDIË het die hef in die hand ná drie dae se spel in die tweede toets van sy reeks teen Engeland in Chennai. Die wegbreekbouler Ravichandran Ashwin se honderdtal was grotendeels verantwoordelik vir die tuisspan se uiters sterk posisie. Dit was Ashwin se vyfde honderdtal in toetse. Dit het sy span in staat gestel om 286 almal uit aan te teken – ’n enorme voorsprong van 482 lopies. Engeland was met uitskeityd reeds 53/3 nadat Ashwin (1/28) en sy draaibal-vennoot, Axar Patel (2/15), reeds die paaltjies van Rory Burns (25), Dom Sibley (3) en die naguiltjie Jack Leach (0) ingeoes het. Dan Lawrence (19*) en die kaptein, Joe Root (28*), kolf Dinsdagoggend voort en gaan ’n uiters moeilike taak hê om veral Patel en Ashwin se bedreiging hok te slaan. Die blad is die draaiers uiters goedgesind en Patel, Ashwin en Kuldeep Yadav lek waarskynlik hul lippe af om vandag hul span oor die lyn te kry. Engeland loop tans 1-0 in die reeks voor nadat hy die eerste toets ook in Chennai gewen het.