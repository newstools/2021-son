DIS neusie verby vir Liverpool om sy Premierliga-titel dié seisoen suksesvol te verdedig. Só kla sy manager, Jürgen Klopp, nadat die Reds weer in die titel-wedloop drooggemaak het. Die kampioen was met 12 minute speeltyd oor nog redelik in beheer toe Mohamed Salah se 15de doel van die seisoen die besoekers op die wenpad geplaas het. ’n Ongelooflike ineenstorting van Klopp-hulle het egter die deur oopgemaak vir Leicester se James Maddison, Jamie Vardy en Harvey Barnes om Liverpool behoorlik te straf met sy vyfde nederlaag in sewe wedstryde. Verklein Die span van Merseyside is nou vierde – 13 punte agter Manchester City, wat ook een wedstryd minder gespeel het. Klopp weet dit gaan ’n wonderwerk kos vir hulle om die gaping te verklein. “Ek dink beslis nie ons sal die gaping kan toemaak nie,” het Klopp uitgewys. “Maar ons worry nie oor die titel nie, want ons is nie simpel nie.” Liverpool het in hierdie stadium van die seisoen 24 punte minder as laas seisoen. Beserings aan sleutelspelers soos Virgil van Dijk en Joël Matip het beslis ook nie die span gehelp nie. Dit het Liverpool genoop om versterkings soos Ozan Kabak en Ben Davies aan te skaf. Klopp se span het nou 32 doele in 24 ligawedstryde afgestaan – een minder as wat hy die hele 2019-’20-seisoen afgestaan het. Boonop het die VAR-stelsel se besluite ook nie in Liverpool se guns verloop nie. “Ons moet sokkerwedstryde wen en dit help nie as jy onnodig doele afstaan nie. Ons het ’n goeie doel gekry, maar hul doel vir 2-1 was volgens my onkant. “Ons moet die foute en die misverstande vermy. Ons moet weer begin goed vertoon, want positiewe uitslae spruit uit goeie vertonings,” voeg Klopp by. – AP