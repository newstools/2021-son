DIE Westelike Provinsie Professionele Rugbyraad (WPPR) het nog twee onafhanklike direkteure aangestel. Hulle is die vooraanstaande onafhanklike regsgeleerdes Janine Myburgh en Melene Rossouw. Hul aanstelling sal na verwagting stabiliteit en integriteit in die bestuur verseker. Die WPPR-raad spog nou met drie vroue as onafhanklike direkteure. Die meeste onafhanklike direkteure is dus nou vroue. Myburgh is besturende direkteur van Myburgh Attorneys, ’n bemiddelaar, fasiliteerder en prokureur met die reg om in die hooggeregshof te verskyn. Sy het die gevorderde opleiding voltooi wat nodig is om as regter te dien en dien in ’n paar regulatoriese, risiko- en regspanele. Sy is die enigste vrou en jongste persoon tot nog toe wat die Kaapse Sakekamer en die Suid-Afrikaanse Raad vir Sakevroue gelei het. Myburgh het ook al in verskeie trusts en NPO-direksies gedien of dit gelei. Sy is ’n ere-adviseur aan Kanada, erelid van die Verenigde Nasies en die wenner van ’n internasionale toekenning. Sy is ’n gerespekteerde spreker, denker en leier op haar gebied. Rossouw is ’n internasionaal erkende menseregte-aktivis, wêreldwye pryswenner, openbare spreker, moderator, fasiliteerder, strateeg en konsultant. Dié prokureur het 13 jaar ondervinding in die private, regerings- en nie-regeringsektor. Sy dien in gerespekteerde ampte, soos die konstitusionele hof van Suid-Afrika, die Wes-Kaapse hooggeregshof, die presidentskap van Suid-Afrika en twee ministeries van die nasionale regering. Sy is ook ’n lid van die African Women Leadership Network. Die voorsitter, Ebrahim Rasool, het in ’n verklaring dít gesê oor hierdie toevoegings tot die WPPR-raad: “Die aanstellings toon ons verbintenis tot behoorlike bestuur, stabiliteit, geslagsbalans en integriteit in die onmiddellike toekoms van beroepsrugby in die Westelike Provinsie. “Ons het ongelooflike potensiaal as ’n maatskappy met ’n paar waardevolle bates, ons wêreldklas-spelers, topborge en natuurlik ons passievolle ondersteuningsbasis. “Ons verwelkom Janine en Melene in die raad en sien uit daarna om voordeel te trek uit hul ervaring namate ons groei.”