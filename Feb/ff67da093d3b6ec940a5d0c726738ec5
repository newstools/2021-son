OUERS sê hulle vrees vir hul en hul kinders se lewe omdat ’n gang hulle al jare treiter. Inwoners van Erasmusstraat in Bellville-Suid moes omtrént koes toe die bullets en bakstene die naweek gevlieg het. Verskeie huise is gesmash en die huiseienaars sê hulle is al te bang om hul ruite te vervang, want dan word dit net wéér uitgegooi. Volgens die ouers treiter lede van die Mobsters Rangers hul kinders nou al twee jaar. Die ouers sê hul kinders behoort nie tot ’n gang nie, maar die gang daag die kinders daagliks uit. Hulle word selfs aangeval sou hulle dit waag om in die gang se territory te loop, voeg die ouers by. Een van die ouers, Susan Meyer, het aan Son vertel sy het geslaap toe sy Vrydagnag hoor hoe die klippe op Sharon Janse, haar neighbour, se dak neerreën. Meyer het gesê: “Ek het vir my man gevra of hy ook die geraas hoor wat ek hoor. “Ek het vir hom gesê dit klink soos klippe wat op Sharon se dak gegooi word. “Sharon was nie by haar huis nie, maar aan die oorkant, by Simoné se huis, wat die gang ook gesmash het. “Ek het gesien hoe sy na hul kant toe skel. “Die een jong het op haar geskiet. “As dit nie was vir die gun wat gejam het nie, het hy al die mense morsdood geskiet. “Die mense moes omtrént deur die voordeur storm om in die huis te kom.” Volgens Meyer het die gang vroeër die Vrydagaand hul kinders gepla terwyl hul kinders op die hoek gesit en drink het. Een van die kinders is na bewering met ’n halwe slab op die rug gegooi. Meyer het gesê toe die kinders die gang terugjaag na hul huis toe, het hulle per ongeluk een van hul ouers se ruite uitgooi. Agterkant Sy het gesê hul kinders is toe gearresteer, maar die Mobster Rangers het steeds teruggekom en hul huise kom opsmash. Nog ’n ouer, Simoné McKenzie, het gesê toe die bakstene en skote na hul kant toe kom, het hulle vir veiligheid na die agterkant van hul huis gevlug. Hul televisie, wat in die voorkamer staan, is in die proses stukkend gegooi. Volgens McKenzie het die lede van die gang g’n respek vir hulle as grootmense nie. Sy het bygevoeg hulle word die meeste naweke getreiter. McKenzie het vertel: “Hulle gee nie om of dit dag of nag is nie. “Wanneer jy saam met hul ouers wil praat, dan skel hul ouers net so saam met die kinders. “Ons as grootmense loop nou kwaad vir mekaar.” Volgens McKenzie het hulle al die polisie in Bellville-Suid genader. Dié het hulle gehelp om ’n vergadering met alle betrokke partye te reël. Van die beplande vergadering het egter net mooi dadels gekom, want die lede van die Mobster Rangers het nie opgedaag nie.