STEVE Barker, Stellenbosch se afrigter, sê die underdog-etiket pas hulle perfek – veral teen ’n kampioenspan soos Mamelodi Sundowns. Barker en sy Stellies-troepe wend nou hul aandag na die Nedbank-bekerreeks, waar hulle die sterbelaaide Brazilians vandag in die ronde van die laaste 32 spanne op Loftus Versfeld pak. “Eerstens moet ek sê die bekerreeks kom op ’n welkome tyd met die besige liga-skedule,” verduidelik Barker. “Dis ’n kompetisie waarin jy vyf wedstryde kan wen en sukses kan smaak. “Niemand verwag dat ons Sundowns gaan klop nie. So, daar is geen druk op ons nie. “Dit stel ons in staat om soontoe gaan en met meer moed en vryheid te speel. “Dis belangrik dat ons vanuit die staanspoor optimisties bly en wys ons is honger, want ons het niks om te verloor nie. “Terselfdertyd sal ons ook probeer om die bedreiging van hul aanval te stuit,” voeg Barker by. Die verwagting is dat Barker beslis sy span sal skommel deur ’n paar van sy fringe- spelers in te span. Spelers soos die goalie Sage Stephens kan die handskoene oorneem by Lee Langeveldt as die laaste lyn van defence. Opgewonde Intussen het Sundowns se Kaapse winger, Lyle Lakay, uitgewys Stellenbosch is baie onvoorspelbaar en kan enige span klop. Lakay sê hulle is baie opgewonde oor die besoek van die span van Matieland. “Ja wat, ons is slaggereed en dit behoort ’n goeie wedstryd te wees,” sê die 29-jarige hotpoot.