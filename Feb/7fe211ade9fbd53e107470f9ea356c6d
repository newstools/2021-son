MARVIN Orie wil sy loopbaan by die Westelike Provinsie en Stormers voortsit. Die Springbok-slot van die Lions gaan na verwagting eers by die Ospreys in Wallis ’n draai maak voordat hy moontlik later vanjaar gaan terugkeer na sy geboorteplek, Kaapstad. John Dobson, afrigter van die Stormers, het bevestig hulle het gesprekke met Orie gevoer. “Ja, ons het met Marvin gechat,” het Dobson gister gesê. “Tot dusver is niks nog gesign nie. Ons kyk na die volgende kontrakteringsiklus, wat in November begin. Ons het nog op niks ooreengekom nie, maar ons sal hom graag hier in die WP wil hê. “Hy is baie gretig om terug te kom Kaap toe.” Nadat Orie in 2019 nie die World Cup-groep gehaal het nie, het hy as leenspeler vir die Ospreys in Swansea sewe games in die Pro14-kompetisie gespeel. Orie het ook van 2017 tot 2021 in 43 games vir die Lions uitgedraf. Sy kontrak met die span van Johannesburg het tot ’n einde gekom. Hy het besluit om dit nie te hernu nie. Kobus Porter, Orie se agent, het bevestig hulle was geruime tyd met die Lions in gesprek. Orie wou glo weer ’n kontrak met die Lions sluit, maar hulle kon nie ’n ooreenkoms bereik nie. Hulle het dus besluit om ander opsies te oorweeg. Orie is ’n ervare speler wat bekend is vir sy slim lynstaanwerk en aggressiewe inklimspel. Hy staan 1,98 m in sy rugbystewels en laat die skaal op 110 kg kreun. Die hemelbesem het in 2006 as ’n 13-jarige junior in die Cravenweek vir die WP uitgedraf. Hy het ook in 2009 as 16-jarige in die Grant Khomo-week vir die Streeptruie gespeel. Getrek Die oud-leerder van die Hoërskool Tygerberg het in 2010 op o. 18-vlak by die Cravenweek-toernooi vir die WP uitgeblink. Hy was destyds die Bok-slot Eben Etzebeth se slotmaat in die enjinkamer. Hy het daarna besluit om die skuif na die noorde te maak, waar hy hom by die Blou Bulle in Pretoria aangesluit het. Van 2012 tot 2016 het hy die ligblou trui 35 keer oor sy kop getrek. Hy was ook lid van die SA o. 21-groep wat die Junior World Cup in 2012 op Nuweland teen die All Blacks gewen het. In 2013 het Orie vir Tuks gehelp om die Varsity Cup vir die tweede agtereenvolgende seisoen te wen. Orie het sy toetsdebuut vir die Springbokke in 2018 in Washington, Amerika, teen Wallis gemaak. Dit was in Rassie Erasmus se eerste game­ in beheer van die Bokke.