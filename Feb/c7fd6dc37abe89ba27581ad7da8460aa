DIE Springbok-vrouerugbyspan se groep sal van eerskomende Sondag af tot 40 spelers uitgebrei word ter voorbereiding vir vanjaar se Wêreldbekertoernooi in Nieu-Seeland. Die Wêreldbeker-toernooi begin op 18 September en die eindstryd word op 16 Oktober beslis. Die wedstryde vir die toernooi sal in Auckland en Whangarei gespeel word. Waaksame Die Suid-Afrikaanse span se oefengroep bestaan tans uit 24 spelers. Hulle oefen al sedert Januarie in Stellenbosch onder die waaksame oog van hul hoofafrigter, Stanley Raubenheimer. Om te verseker dat die Springbokvroue mededingende rugby teen die wêreld se bestes gaan speel, het die Springbok-mansrugbyafrigter, Jacques Nienaber, en een van sy assistente, Daan Human, dié week kom hand bysit met die span se voorbereiding. Human het die vroue se skrumwerk opgeskerp en Nienaber het sy kennis van verdediging en aanvallende spel gedeel. Die Springbokvroue sal gedurende die Wêreldbeker-toernooi veral in dié afdelings van die spel deeglik getoets word. Hulle kom in groep C teen Frankryk, Engeland en Fidji te staan. “Dit was ’n groot eer om Jacques Nienaber en Daan Human by ons oefensessie betrokke te hê,” het Nolusindiso Booi, kaptein van die Springbokvroue, gesê. “Dit beteken vir ons span baie dat hulle tyd kon afknyp om ons op die oefenveld by te staan. “Ons is opgewonde daaroor om voort te bou op die wenke wat hulle met ons gedeel het. “Vanjaar is vir ons ’n belangrike een. Dit is fantasties om te weet ons geniet hul ondersteuning met nog sewe maande oor voor die interna­sionale skouspel.” Volgens Booi vorder sy en haar spanmaats goed op die oefenveld. Intussen was daar nog geen aanduiding van die Suid-Afrikaanse Rugbyunie se kant af oor enige opwarmingswedstryde of ten minste ’n moontlike plaaslike toernooi vir die vroue om meer as net oefening te doen nie. Sleutelfaktor Booi sê egter die tyd op die oefenveld is baie waardevol, want daar kan hulle werk aan ’n plan waarby elke speler kan inskakel. “Ons wil so goed moontlik voorbereid wees teen die tyd dat ons na Nieu-Seeland reis. “Om goed gekondisioneer en geestelik sterk te wees, is ’n sleutelfaktor om dít te bereik,” het die kranige slot gesê.