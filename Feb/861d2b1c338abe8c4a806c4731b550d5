ORLANDO Pirates het hul wurggreep op Kaizer Chiefs in ’n Soweto-derby versterk. Dit was toe die Seerowers hul aartsvyand Saterdag in die Orlando-stadion in ’n opwindende Soweto-derby met 2-1 geklop het. Thembinkosi Lorch en Siphesihle Ndlovu het Pirates se doele aangeteken, terwyl Daniel Cardoso niks meer as ’n troosdoel gekry het vir Amakhosi nie. Daar was nie veel verwagtinge vir die derby nie omdat die vorige paar wedstryde nie voldoen het aan die prestige van die verlede nie. Dis eienaardig hoe albei spanne se coaches voel hul onderskeie spanne het genoeg gedoen om te wen. Chiefs se coach, Gavin Hunt, voel sy span het genoeg kanse geskep om as oorwinnaar uit die stryd te tree. “Ek dink ons het goed gespeel en moes die wedstryd redelik maklik gewen het. “Wat meer wil jy hê moet ek sê? Dis dit. Ek dink ons het goed vertoon. “Hulle het talle van ons doelkanse weg van hul doelhok geskop. Dit wys jou hoe ons hulle aangeval het. “Dis die basiese ding in sokker. As jy nie jou kanse benut nie, gaan jy nie goals kry en wedstryde wen nie. “Maar ek kan nie my spelers kruisig vir hul poging nie,” het die voormalige Wits en SuperSport United coach gesê. Sy eweknie van Pirates, Josef Zinnbauer, het uitgewys hy is tevrede dat hulle weer op die wenpad kan kom ná onlangse wankelrige vertonings. Die Duitser is ook alte bewus daarvan wat ’n sege oor hul grootste rivals vir die klub beteken. “Ja, dis baie spesiaal om ’n sege oor Kaizer Chiefs vir die fans en supporters te kry. “Maar ek dink dis belangriker vir ons. Ons het dit nodig gehad. “Dié sege sal die spelers beslis weer vertroue gee,” het Zinnbauer gesê.