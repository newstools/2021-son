DIT gaan ’n naweek van hartseer vir die Liverpool manager, Jürgen Klopp, wees wanneer hy sy span instruksies gee vir hul volgende Engelse Premierligawedstryd. Die Reds kom môre in ’n wegwedstryd teen Leicester City te staan. Verneder Dit is ’n wedstryd wat Liverpool móét wen om vir Sondag se treurmare teen Manchester City te vergoed. City het Liverpool met 4-1 op Anfield afgeslag en die verdedigende kampioen sodoende lelik verneder. Die opkomende wedstryd is een wat die Reds in die topvier van dié liga se puntelys kan hou. Die Liverpool-spelers sal ook die geleentheid wil benut om weer ’n glimlag op hul manager se gesig te plaas. Klopp se ma, Elisabeth, is verlede maand oorlede. Hy sal egter nie sy ma se begrafnis kan bywoon nie weens Covid-19-reisbeperkings na Duitsland. “Sy het alles vir my beteken, ’n opregte moeder,” het Klopp aan ’n plaaslike Duitse koerant, Schwarzwälder Bote, gesê. “Sy is nou op ’n beter plek. Weens die verskriklike tye waarin ons leef, kan ek nie die begrafnis bywoon nie. Sodra toestande verbeter, gaan ons ’n wonderlike gedenkdiens vir haar hou.” Klopp en sy Liverpool-span moet ook volgende week in ’n Uefa Champions League-wedstryd teen RB Leipzig speel. Dié ontmoetings met Leipzig – die eerste én tweede been – sal egter in neutrale stadions plaasvind. Die Reds en Leipzig gaan mekaar in die Puskás Aréna in Budapest in Hongarye die stryd aansê.