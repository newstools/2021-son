SERENA Williams het gister met nóg ’n kliniese oorwinning gewys sy is gereed om die rekord vir die meeste Grand Slams deur ’n vrouetennisspeler haar eie te maak. Dié tiende gekeurde Amerikaner het die derde gekeurde Simona Halep met 6-3, 6-3 in ’n kwarteindstryd van die Australiese Ope geklop. Sy kom in môre se halfeindronde teen Japan se Naomi Osaka te staan. Dis die einste Osaka wat haar in 2018 weerhou het van ’n 24ste Grand Slam-sege. Osaka het toe haar eerste Amerikaanse Ope-titel gewen deur Wil­liams in ’n eindstryd gelaai met emosie te klop. Dié twee het mekaar reeds vier keer gepak, met albei spelers wat twee keer aan die wenkant was. In die mansafdeling van dié toernooi het die verdedigende kampioen, Novak Djokovic, Duitsland se Alexander Zverev met 6-7 (6-8), 6-2, 6-4, 7-6 (8-6) geklop om die een halfeind te haal. Vandag kan daar nóg vuurwerk in die Rod Laver Arena in Melbourne verwag word wanneer Rafael Nadal die Griek Stefanos Tsitsipas in nóg ’n kwarteindstryd pak.