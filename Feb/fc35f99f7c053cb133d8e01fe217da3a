DIE ANC-LP en voormalige minister van staatsveiligheid, Bongani Bongo, is Vrydag in die Wes-Kaapse hooggeregshof op korrupsieklagte vrygespreek. Bongo is daarvan beskuldig dat hy 'n parlamentêre ondersoek na staatskaping by Eskom probeer ontwrig het deur in Oktober 2017 die getuienisleier, Ntuthuzelo Vanara, te probeer omkoop. Vanara het in 'n beëdigde verklaring ook gesê Bongo het hom gevra om te maak of hy siek is en dan siekteverlof te neem. Die saak teen Bongo is Vrydag laat vaar nadat 'n aansoek om ontslag ingevolge art. 174 van die Strafproseswet ingedien is. Die Wes-Kaapse regterpresident, John Hlophe, het gesê Vanara was in sommige opsigte nie 'n geloofwaardige getuie nie. "Daar is ernstige teenstrydighede in die getuienis. Die aansoek kan nie geweier word in die hoop dat die beskuldigde homself inkrimineer nie," het Hlophe gesê. "Ander getuies kan net bevestig wat Vanara vir hulle gesê het. Sy geloofwaardigheid is in twyfel getrek toe getuienis met mekaar verskil het." Bongo het ná die uitspraak gesê die saak was van die begin af 'n politieke foefie. - News24  