LANDBOU – en meer spesifiek die vervoer van plaaswerkers – het ver­lede week onder die vergrootglas gekom. Die onderwerp op die agenda van die landbou­komitee van die Wes-Kaapse parlement volg nadat 70 plaaswerkers in Januarie beseer is toe die vragmotor waarmee hulle vervoer is, op die R44 naby Klapmuts omgeslaan het. Op 5 Januarie is ’n 30-jarige plaaswerker in nóg ’n ongeluk dood. Die vrou was een van 37 plaaswerkers wat agterop ’n vragmotor vervoer is. Die bestuurder het in swaar reën beheer oor die voertuig verloor. In die bespreking verlede week het die voormalige provinsiale verkeershoof, Kenny Africa, gesê wetgewing moet verander word om plaas­eienaars aanspreeklik te hou vir die onveilige vervoer van plaaswerkers. “Dit is noodsaaklik dat ’n streng benadering gevolg word en dat voldoende middele aangewend word om die dilemma die hoof te bied,” voeg hy by. Africa sê dit is belangrik om nou daardie verandering te maak. Volgens hom is daar ge­valle waar bestuurders­ hulle skuldig maak aan roekelose bestuur. Andricus van der Westhuizen, voorsitter van die komitee, sê: “Terwyl die vervoer van plaaswerkers ’n ingewikkelde saak is, is dit duidelik dat daar groot vordering gemaak kan word deur praktiese maatreëls te volg. “Hierdie maatreëls sluit in dat die bestuurders van vragmotors genoeg rus kry, opleiding ontvang en ook bekwaamheidstoetse ontvang wat insluit ’n oogtoets.” Intussen sê Peter Marais van die Vryheidsfront Plus en lid van die komitee dat ’n spesiale permit nodig is om mense op ’n vragmotor te vervoer. “Daar kort ook ’n spesiale lisensie vir die voertuig,” sê hy. Gavin Solomons, die verkeershoof van Stellenbosch, voeg by hoewel daar niks in die huidige wetgewing is wat spesifiek verband hou met die vervoer van plaaswerkers nie, plaas die Wet op Beroepsgesondheid en Veiligheid ’n plig op werkgewers in dié verband. Wyer Marais sê verder: “In die buiteland woon plaaswerkers nader aan die plaas of op die plaas waar hulle werk en hulle hoef nie te travel nie. “Waarom kan dit nie hier die geval wees nie? “Die probleem is wyer. Die probleem lê by ons.”