BRANDBESTRYDERS in Barrydale in die Wes-Kaapse Overberg hoop om die wegholbrand in die streek dié naweek onder beheer te bring. Die brandweerman Melio van Rooy (25) het laas Sondag sy lewe verloor in die brand wat nou al ’n week in die berge tussen Grootvadersbosch en Barrydale woed. Hoewel alle moontlike hulp ingespan word, maak die warm en winderige weersomstandighede dit moeilik om die brand te blus. Die Overbergse brandweer, Cape Nature, Working on Fire, Overberg District Fire en die Fire Protection Agency het onverpoosd gewerk om die brand onder beheer te kry. Dié spanne het voorbrande gemaak in ’n poging om die brand eindelik dié naweek te blus. Hoewel die dorpie nie in gevaar is nie, word daar gevrees vir vrugteplase en die berge in die omgewing. Reinhard Geldenhuys, brandweerhoof in die Overberg-distrik, sê die plan is om die dorpie teen die brand te beskerm. “Die einde is in sig en so ook Barrydale. Die dorp is nie onder onmiddellike bedreiging nie. Ons het ’n helikopter wat die brand bombardeer om vir ons tyd te koop om die voorbrand om te bring. So, as dié operasies vandag suksesvol is, dan kan ons teen vanaand die brand blus.” Geldenhuys voeg by daar is tot dusver gelukkig net minimale skade aan infrastruktuur. “Daar is net een gastehuis wat laas Sondag afgebrand het,” merk hy op. “Ons het daarin geslaag om die brand van die plase weg te hou. Onthou, hierdie is ’n geweldige spanpoging. Baie boere kom help en ons het ’n groot aantal mense van Working on Fire en Cape Nature wat ook ingespring het.” – SABCnuus