INWONERS van Blikkiesdorp vrees hul blyplek is besig om ’n dump site vir pasgebore babas te word nadat nog ’n baba Dinsdagoggend daar gevind is. Lede van die buurtwag het op die pasgebore baba afgekom. Volgens ’n gemeenskapswerker het die baba nog geleef, maar is later op die toneel dood. Die omgekrapte vrou sê: “Die baba het by die heining gelê, toegedraai in kombersies. “Die baba het nog gelewe en ons het die polisie en ambulans gebel. “Ongelukkig was die baba reeds dood toe die ambulans opdaag. “Soms is dit nie inwoners van Blikkiesdorp nie, maar ander mense wat hul babas hier kom dump. “Net oor hier baie moord, roof en mishandeling gebeur, beteken dit nie ons is gevoelloos nie. “Die vorige keer toe hier ook ’n baba gedump is, het die meeste vroue op die toneel gehuil en dit baie swaar gevat. “As dit kom by kinders wat mishandel word, duld ons vroue van Blikkiesdorp dit nie.” Farida Ryklief, aktivis vir vroue- en kinderregte in Delft, sê dit is al die negende baba wat sedert die aanvang van die lockdown in Delft gedump is. Ryklief sê: “Dit gaan my verstand te bowe dat enige iemand ’n onskuldige lewe só kan beëindig. Ons organisasie, Women Impacting the Nation, tesame met One Billion Rising is besig met fondsinsameling om ’n baby saver by ons organisasie te installeer. “Dit is vir mammies wat nie hul babas wil hê nie.” Volgens sers. Mfundo Nyengane, ’n polisiewoordvoerder, is ’n geregtelike doodsondersoek aangevra. Nyengane sê die ma van die baba is nog onbekend.