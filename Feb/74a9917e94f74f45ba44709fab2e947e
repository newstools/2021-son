SIYA Kolisi kon sedert laas jaar se World Cup ongelukkig nie meer die mas opkom vir die Stormers en die WP as ’n speler en leier nie. Dit is die mening van die voormalige Saru-kaptein Fagmie “Fluffy” Solomons. Volgens Solomons gaan rugby deesdae nie meer oor die passie vir die spel nie, maar dit gaan alles oor die geld. Solomons het gister aan Son oor Kolisi se besluit om van die Kaap na Durban te skuif, gesê: “Vir Siya om die WP vir die Sharks te verruil, gaan bloot oor geld omdat die Sharks nou deur die Amerikaners (MVM Holdings en Roc Nation) beheer word. “Vir spelers is geld deesdae die prioriteit. Dit gaan alles oor geld en daar is geen lojaliteit nie. “As die persoon wat Suid-Afrika tot World Cup-glorie gelei het, kan jy hom dalk nie blameer nie omdat hy sy status ten volle finansieel wil benut. “Ek sou byvoorbeeld in my speeldae nooit die WP gelos het nie omdat dit alles gegaan het oor die eer en die trots om vir die unie te speel.” Solomons meen in die halfeindstryd van die Currie Cup was dit reeds duidelik dat Kolisi nie meer sy plek in die WP-span werd is nie. Hy het nie een tackle gemaak nie en het net deur die mosies gegaan. “Wanneer jy na John Smit en Francois Pienaar kyk (die voormalige Bok-kapteins wat ook World Cups gewen het), was hulle nie noodwendig die beste in hul posisies nie, maar hulle was goeie leiers en motiveerders. Kritiseer “Hul leierseienskappe het opgemaak vir hul gebrek aan vaardighede as spelers.” Solomons vind dit moeilik om Kolisi te kritiseer omdat hy ’n goeie mens en ’n uitstekende ambassadeur vir die spel in Suid-Afrika is. “Ek was aangenaam verras toe Siya aan my deur in die Bo-Kaap kom klop het vir raad. Dit spreek boekdele van hom as ’n persoon. “Almal kla tans oor sy spel. Ek glo dit kon wel wees dat hy reeds agter die skerms besig was om met die Sharks te onderhandel. “Dit het nie gelyk of hy sy hart uitspeel vir die WP nie. Sy gedagtes was beslis nie daar nie. Sy swak spel het beslis ’n groot probleem geraak.” Solomons glo egter dat wanneer iemand die een unie vir ’n ander unie verlaat, maak dit die deur oop vir ’n talentvolle jong speler om deur te kom. Met Siya wat nou weggaan, is daar ander spelers wat gaan inkom om sy plek in te neem.