DIE Cape Cobras se aanslag in die KSA T20-uitdaagbeker is verby. Die Kaapse franchise was Vrydag vir die vierde keer in vyf wedstryde aan die verloorkant. Die realiteit is dat die span nie juis aanspraakmakers in dié kompetisie was nie. Hulle het gans te min slaankrag in hul kolfspan gehad met net die veelsydige George Linde wat sy reputasie gestand gedoen het. Die boulers het hopeloos te veel wydlopers in die reeks geboul en in T20-krieket gaan jy nie kan kompeteer as jy twee of drie beurte per wedstryd meer aan jou teenstanders boul nie. In Vrydag se wedstryd teen die Lions was Ashwell Prince (afrigter) se span sommer na die heel eerste bal van die wedstryd onder druk toe die kaptein, Tony de Zorzi, ’n aaklige hou van Bjorn Fortuin se boulwerk af probeer het en in die dekke uitgevang is. Zubayr Hamza, wat in die reeks sy vorm herwin het ná ’n nagmerrie-seisoen met die kolf, moes boonop vroeg die veld met ’n liesbesering verlaat. Jason Smith (2) het sy paaltjie aan Wiaan Mulder weggegee asof hy hom ’n guns geskuld het terwyl Kyle Verreynne (21) weer nie ’n goeie start in ’n noemenswaardige telling kon omskep nie. Christiaan Jonker (44), Linde (22) en Corbin Bosch (32) kon darem bydraes lewer om die Cobras tot by 144 te kry ná De Zorzi die loot gewen het. Die Lions het danksy ’n 84-lopie vennootskap tussen Reeza Hendricks (75) en Temba Bavuma (29) sowel as ’n onoorwonne 25 deur Mulder die Lions instaat gestel om die wenteiken in die laaste beurt verby te steek. Ziyaad Abrahams het 2/29 vir die Cobras geneem.