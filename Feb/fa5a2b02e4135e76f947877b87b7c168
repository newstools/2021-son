DIE polisie ondersoek ’n saak van moord nadat ’n man (46), wat na bewering bande met die underworld gehad het, gister helderoordag in die kop geskiet is. Die voorval het in Atlantic Skipper-weg in Hangberg, Houtbaai, plaasgevind, sê kapt. FC van Wyk, ’n polisiewoordvoerder. “Polisielede van Houtbaai het ’n klagte van ’n skietery naby die laerskool ontvang. Toe hulle op die toneel kom, het hulle op die man afgekom. Hy het ’n wond aan sy voorkop gehad. Die man is na ’n nabye hospitaal geneem waar hy later aan sy wond beswyk het.” Die man is geïdentifiseer as Simon Mathers. Volgens ’n polisiebron was hy ’n regterhand van die omstrede Kaapse sakeman Mark Lifman. Lifman het Dinsdag saam met ses ander mans, insluitend Jerome “Donkie” Booysen in die Kaapse landdroshof verskyn. Booysen is die vermeende leier van die Sexy Boys-bende. Inhegtenisname Hulle loop hof vir sameswering en die moord op Brian Wainstein. Hy is in Augustus 2017 vermoor. Fabian Cupido en die broers Matthew en Sheldon Breet dien reeds straf uit vir die moord. Fabian was die hitman. Ál drie die mans het ’n pleitooreenkoms met die staat aangegaan. Die groep mans, wat ook André Naudé, Sam Farquharson, Jakobus Stevens, Egan Norman en Wayne Henderson (’n polisieman) insluit, se inhegtenisname kom maande ná Fabian se pleitooreenkoms. William “Red” Stevens, vermeende leier van die 27’s, was ook een van die verdagtes in die saak. Hy is verlede week voor sy huis doodgeskiet. Booysen het in Desember ’n aanslag op sy lewe oorleef. Volgens ’n bron blyk dit dat daar nog baie hits gaan kom in verband met dié saak. Niemand is nog in verband met Mathers se skietery aangekeer nie. Enigiemand met inligting oor die voorval kan kapt. Zola Gatyana by 082 469 2576 bel of die polisie se Stop Misdaadnommer, 08600 10111.