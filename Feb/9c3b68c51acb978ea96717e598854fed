DIS ’n bittersoet oomblik vir Rushine de Reuck, maar hy is gereed om ’n nuwe hoofstuk in sy sokkerloopbaan te begin. Die 25-jarige Kapenaar het onlangs sy geliefkoosde Maritzburg United verlaat om hom by die kampioen Mamelodi Sundowns op ’n kontrak van vyf jaar aan te sluit. Dié besluit het talle onkant betrap omdat dié boorling van Kalksteenfontein geruime tyd sterk gelink was met die Soweto-reus Orlando Pirates. Toe raap die Brazilians sy dienste op. Dis duidelik dat Sundowns sy defence wil opknap met jonger, gedugte talent. Die verwagting is dat De Reuck nou soos ’n jonger Wayne Arendse kan speel. Laasgenoemde is ’n ruk gelede ná agt seisoene in Pretoria vrygestel. De Reuk, wat sy beroepsloopbaan met Maritzburg begin het, sê dit voel vreemd om die Team of Choice, wat veg teen relegasie, te los. “Dit voel asof ek my rug draai op die span, maar dis nie die geval nie.” De Reuck het so net onderkant 100 wedstryde vir die span van Pietermaritzburg gespeel. “Dis maar die nature van sokker en ek moet die geleentheid aangryp. Aan die een kant wil ek bly en hulle help, maar ek is ook opgewonde. “Dis ’n bittersoet oomblik. Ek kan ook nie wag om die nuwe hoofstuk in my loopbaan by Sundowns te begin nie,” voeg hy by.