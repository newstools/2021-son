GEEL- en rooikaarte in darts? Dié voorstel word nou deur Gary Anderson se bestuurder, die oud-bokspromotor Tommy Gilmour, gemaak nadat sy speler verlede maand die World Cham­pionship in Londen teen Gerwyn Price verloor het. Die humeure het só opgevlam dat die wêreldliggaam dit nou oorweeg om albei spelers te straf. Maar Gilmour sê hy sal alle pogings teenstaan omdat sy speler niks verkeerd gedoen het nie. Humeur Sedertdien het die bekgevegte nog nie opgehou nie. Price se aggressiewe en uitdagende manier van celebrate het Anderson gepla en harde woorde het in die final tussen dié spelers geval. Die Wallieser het ’n kort humeur en was twee jaar gelede ook in die sop omdat hy sy teenstander met die skouer gestamp het. “Geen ander speler in die wêreld celebrate soos Price nie. “Spelers uiter gewoonlik hulle gevoel terwyl hulle met ’n gebalde vuis bord toe loop om hul darts te kry. “Maar nie Price nie. Hy loop bulderend tot in Anderson se gesig en dink almal moet dit net aanvaar.” Dié soort gedrag word nou al geruime tyd op die verhoog gesien en is nie goed vir die beeld van die sport nie. Gilmour sê dat ’n geel- of rooikaart dalk net ’n stokkie voor wangedrag kan steek.