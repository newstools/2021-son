DIE moord op ’n 31-jarige vrou het skokgolwe deur die Strand gestuur. Faranaaz Mentor is Donderdag om 18:50 in Juriesslot in Erijaville vermoor. Sy en twee vriendinne was bymekaar toe dit gebeur het. Volgens kapt. FC van Wyk van die polisie het die voorval in ’n wendyhuis plaasgevind. Die polisie ondersoek ’n klag van moord en twee klagte van poging tot moord. Niemand is nog in verband met die voorval in hegtenis geneem nie, maar ’n verdagte is glo aan die polisie bekend. Oopgebreek Die verdagte het al na be­wering verskeie kere met die gereg gebots. Son het verneem mense wat daar woon, het gesien daar kom rook by die wendy uit. Hulle het ’n verbyganger geroep om te help om die vlamme te blus. Die wendy is oopgebreek en Mentor is in haar onderklere gevind. Sy is uit die wendy gehaal. Haar hande was glo agter haar rug vasgemaak, daar was ’n tou aan haar nek en verskeie beserings aan haar gesig. Die ander twee se hande was ook vasgebind, maar hulle kon glo daarin slaag om deur die wendy se venster te spring. Hulle het rook ingeasem. Inskrywings in die sosiale media praat met lof van Mentor. Sy was glo ’n baie nice mens en lief om vir haar medemens iets te doen. Sy het by die In2Food-fabriek in Broadlandsweg gewerk en was gewild onder haar kollegas.