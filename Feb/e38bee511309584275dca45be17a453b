INWONERS van Eersterivier het nog nie eens ’n kans gekry om op die nuwe bankies in hul parkie te sit nie, toe steel boewe die goed sommer so uit die nat sement uit. Volgens rdl. Jerome Fritz van wyk 16, wat ’n groot gedeelte van Eersterivier dek, is die hard fibre-banke Vrydag in die park aangebring. “Dit is nie ’n baie groot park nie, maar die twee banke is daar gesit vir die ontspanning van elke inwoner, wat groot en klein insluit. “Vrydagaand het ek gehoor albei bankies is uit die nat sement gesteel.” AO Koos van Wyk, wat ook in die gemeenskap se buurtwag dien, het die inwoners op Facebook ingelig oor die diefstal. “Die bankies wat by die parkie in Krausestraat oorkant Devon Park en Stratford Park in Eersterivier ingesit is, is gesteel en helder oordag rondgedra. “Die bankies is vir die voordeel van ons kinders wat in die parkie speel,” lees sy inskrywing. Van Wyk sê die onderskeie buurtwagte van Devon Park, Stratford Park, Sektor 4 en ander gebiede het dadelik begin leidrade opvolg. Een van die banke is toe opgespoor. Fritz sê hy haal sy hoed af vir die buurtwagte. “Hulle sit alles in om die gemeenskap ’n beter plek te maak. “Hulle skroom ook nooit om my met ’n projek te help nie. “Van Wyk en sy spanne verdien medaljes vir die werk wat hulle in dié gemeenskap insit.” Volgens Fritz is dit nie die eerste keer dat vandale so incash op speelparktoerusting nie. Hy sê: “In 2017 het ons R300 000 spandeer om die speelpark in Arden Park te revamp. Ons het sokkerpale ook in die park aangebring. Dit is alles gesteel.” Die ander bankie word steeds vermis. Intussen speel die kinders op die plek waar die bankies moet staan. 