BERTRAM Vraagom, ’n sakeman van Saldanhabaai, gaan weer probeer om die president van die Boland Rugbyunie te word. Ivan Pekeur se sterfte in Desember beteken dat die posisie nou vakant is. Vraagom se vernaamste teenstander, Bennie van Rooi, neem tans as president waar. Die 56-jarige voormalige WP Platteland-senter het in 2015 en 2019 teen Pekeur gestaan, maar moes albei kere die knie buig. Die sukses van die Saldanha Paastoernooi, Vraagom se baby­, het sedertdien sy aansien in die Boland die hoogtes laat inskiet. Saldanha is ook in 2019 vir die eerste keer as Boland-klubkampioen gekroon en is die laaste paar jaar die toonaangewende klub in die Boland. Vraagom dien tans as voorsitter van die Saldanha-projekspan wie se mandaat dit is om projekte soos sy Paastoernooi, gholfdag en Pink Day van stapel te stuur en te bestuur. Hy het voorheen 11 jaar as Saldanha se klubvoorsitter gedien. Vraagom sê dit was juis dié tydperk wat hom baie van klubbestuur geleer het en dís waarom hy die uitdagings ten volle begryp wat klubvoorsitters daagliks ervaar. Hy sê: “Die tyd wat ek as voorsitter gedien het, het my voorberei vir hoër louere. Ek het ’n kykie gehad by Boland toe ek in die bestuur en die direksie van Boland gedien het. Ek het my beskikbaar gestel om alle klubs in die Boland te dien. “Elke streek en elke klub is belangrik. Ons het ’n taak om alle klubs in die Boland so sterk as moontlik te kry, nie net op die speelveld nie, maar ook wat betref administrasie, infrastruktuur en die rol wat die klubs in die gemeenskappe speel. Ek sou graag wou sien dat die Boland talent scouts moet hê vir skeidsregters, skole en klubspelers. Die Boland moet ’n databasis opbou van opkomende skeidsregters en hoe ons diegene kan verbeter wat tans in die stelsel is en hulle beter geleent­hede op provinsiale en nasionale vlak gee. Kanse “Die Boland moet toonaangewend wees met die identifisering van talent vanaf laerskool tot aan die einde van spelers se hoërskooldae. Dit sal ons hand op die pols hou van uitsonderlike talent van ’n baie vroeë stadium en só kan die talent in ons strukture opgevang word. “Ons het ’n verantwoordelikheid om spelers ál die kanse te gee om dalk vir Boland en nasionaal mee te ding.”