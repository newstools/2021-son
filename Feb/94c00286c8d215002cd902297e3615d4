'N JONG ma van Gauteng is in hegtenis geneem vir die moorde van haar twee minderjarige kinders. Die twee meisies van onderskeidelik vyf- en agt jaar oud se verbrande lyke is op 5 Februarie in 'n verlate gebou in Atteridgeville gevind. Brig. Mathepelo Peters, 'n polisiewoordvoerder, sê die ondersoek het prioriteit geword omdat dit 'n wreede misdaad teen minderjariges was. Hoewel die lyke onherkenbaar verbrand is, kon die polisie binne twee dae uitvind die twee was susters. "Dit het tot die arrestasie van 'n 25-jarige vrou by die Stadium Plaza-winkelsentrum in Atteridgeville gelei," sê Peters. Die ma het reeds Dinsdag haar eerste verskyning in die hof gemaak. Sy verskyn weer op 15 Februarie.