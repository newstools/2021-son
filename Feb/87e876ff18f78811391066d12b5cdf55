DIE Brumbies het Vrydag in Perth hul Super Rugby AU-veldtog op ’n wennoot afgeskop. Die verdedigende Super Rugby AU-kampioen het teen die Force uitgedraf. Hy was teen rustyd met 13-6 voor en eindelik met 27-11 bobaas. Noah Lolesio, die talentvolle jong losskakel van die Brumbies, het sy stempel deeglik afgedruk.  Die 21-jarige boorling van Auckland in Nieu-Seeland het met ’n skitterende vertoning sy klas gewys. Hy het nie net in die 20ste minuut die besoekers van Canberra se eerste drie gedruk nie, hy het ook ’n hand gehad in sy span se tweede drie. Hy het met ’n deftige aangee vorendag gekom om sy spanmaat Irae Simone aan sy binnekant vir die tweede vyfpunter weg te stuur. Lolesio het al sy span se drieë verdoel en was ook met twee strafdoele in die kol. Vir die Force het Ian Prior, die skrumskakel, in die eerste helfte twee strafdoele deur die pale gejaag. James Slipper, die stut van die Brumbies, is in die 59ste minuut met ’n geel kaart van die veld gepos. Dit het die span van Perth ’n kans gegee om weer in die game te kom.  Die Force het die bal deur talle fases gedra, maar die balbesit op kritieke tye by die afbreekpunte afgestaan. Selfs met 14 manne op die veld was die Brumbies se verdediging deurgaans rotsvas. Die besoekers het hul voorsprong gerek toe die plaasvervanger Issak Fines in die 72ste minuut ’n puik beweging gaan afrond het. Die Force het egter nie tou opgegooi nie. Die tuisspan is uiteindelik in die 75ste minuut beloon: Die Argentynse plaasvervanger-skrumskakel, Tomás Cubelli, het ’n troosdrie gaan druk. Allan Alaalatoa, kaptein van die Brumbies, is trots op sy span se vertoning. “Ja, ek is beslis trots hoe die manne perform het,” het hy gesê. “Ons het geweet die Force gaan tot die bitter einde veg en dat die game 80 minute sal duur. Die Force het goed gedoen toe hy met daai laaste drie in die doodsnikke ons ’n bonuspunt ontsê het.” FORCE – drie: Tomás Cubelli, strafdoele: Ian Prior (2). BRUMBIES – drieë: Noah Lolesio, Irae Simone, Issak Fines; doelskop: Lolesio (3); strafdoele: Lolesio (2). 