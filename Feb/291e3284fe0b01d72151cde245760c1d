SIYA Kolisi gaan straks gouer as voorheen verwag die Westelike Provinsie en Stormers vir die Sharks verruil. Luidens Netwerk24 gaan daar reeds in die komende naweek ’n aankondiging gedoen word oor die Springbokkaptein se vertrek vanaf Kaapstad na Durban. Die Sharks gaan luidens die berig ’n bedrag van R1 miljoen as oordrag betaal om Kolisi se skuif te verseker. Ondersteuners van die Westelike Provinsie en Stormers sal die nuus van Kolisi met gemengde gevoelens ontvang. Agteruitboer Daar is dié wat voel sy spelpeil die afgelope seisoen is dalk ’n aanduiding dat hy in elk geval moes aanbeweeg. Dan is daar diegene wat sal voel Kolisi se vertrek bewys net weer hoe die Westelike Provinsie Rugbyvoetbalunie (WPRVU) agteruitboer. Daar blyk tog goeie nuus vir die unie te wees. Die Springbokstutte Steven­ Kitshoff en Frans Malherbe gaan na bewering nuwe kontrakte aanvaar om in die Kaap te bly. Son verneem daar is nog ’n kans dat Bongi Mbonambi, die Bok-haker, hom ook by die Sharks kan vestig, terwyl die WPRVU en Bulls steeds toutrek oor waar die veelsydige Damian Willemse sy loopbaan gaan voortsit.