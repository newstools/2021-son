RASSIE van der Dussen glo sy span se kolfwerk was nie op peil in die eerste toets teen Paki­stan in Karatsji nie. Babar Azam (kaptein) se span het die eerste van twee toetse met 7 paaltjies gewen. Die Proteas se nommerdrie-kolwer, wat tydens die toets sy 32ste verjaarsdag gaan vier, het die media gister virtueel toegespreek. “Ons was nie goed genoeg nie, nie eens naastenby nie,” het hy gesê. “Dit is teleurstellend, want ons het regtig goed voorberei vir daardie wedstryd. Die voorbereiding wat ons gehad het, was eintlik in die kol. “Ons het onder redelik slegte toestande voorberei en dit is in ’n mate wat ons gekry het. “Ons het beslis die regte wedstrydplan gehad, maar die uitvoering het ontbreek. “Dit is ons verantwoordelikheid, ons kan nie daarvan weghardloop nie. “ ’n Paar van ons het ingekom en op ’n goeie baanblad starts gekry. “As jy eerste kolf, moet jy druk op die ander span plaas, veral op ’n blad wat goed speel,” het hy benadruk. Die regskolwer het bygevoeg dit is moeilik om ’n spesifieke rede te identifiseer dat die Proteas se kolfgeledere onlangs so gesukkel het. ’n Paar van hulle het ook hul paaltjie in ’n kritieke stadium van die eerste wedstryd weggegooi. ’n Kenmerk van die Proteas die laaste ruk is die kolfineenstortings wat gereeld plaasvind – net soos nou weer in albei beurte in Karatsji. “Dit kom neer op die grondbeginsels om ’n beurt te bou en in te gaan om jouself in die eerste 20 of 30 balle die beste kans te gee. Uitgehardloop “Die laaste wedstryd het beklemtoon dat die draaiers regtig goed geboul het en dat die lopietempo daal namate die bal ouer word. “Daar was ’n paar aspekte van ons kolfwerk waarmee ons nie gelukkig was nie en waarop ons baie kan verbeter.” Van der Dussen is in die eerste beurt vir 17 uitgehardloop, maar hy het dit opgevolg met ’n goeie, geduldige 64 in die tweede beurt. Die tweede toets begin Donderdag in Rawalpindi.