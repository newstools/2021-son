DIE Proteas het Saterdag ietwat aansien herwin deur Pakistan met 6 paaltjies in die tweede T20I in die Gaddafi-stadion in Lahore te klop. ’n Rekord-boulskof deur die all-rounder Dwaine Pretorius was hoofsaaklik vir die oorwinning verantwoordelik. Goeie veldwerk tesame met twee beurte van 42 elk deur Reeza Hendricks en Pite van Biljon was die ander redes vir Suid-Afrika se eerste oorwinning van die toer. Pretorius het vroeg van Babar Azam (5), Pakistan se kaptein en gevaarman, ontslae geraak nadat Heinrich Klaasen die loot gewen het. Mohammad Rizwan het sy skitterende vorm van die afgelope week voortgesit deur 51 van 41 balle aan te teken. Pakistan se top- en middelorde kon egter nie aan die gang kom nie met Tabraiz Shamsi (1/16) en Jon-Jon Smuts (0/20) wat met hul draaiballe die lopietempo in die middel van die beurt afgebring het. Pretorius het in sy tweede boulskof vier paaltjies geneem. Sy 5/17 in sy toegelate vier boulbeurte is ’n nuwe rekord vir Proteas in T20I’s. Hy verbeter dus Ryan McClaren se 5/19. Suid-Afrika se goeie boul- en veldwerk het Pakistan tot 144/7 in hul 20 beurte beperk. In die jaagtog het Janneman Malan (4) met die tweede bal van die eerste boulbeurt geval voordat Smuts (7) Shaheen Afridi se tweede slagoffer geword het. Reeza Hendricks het sy vyftigtal in die eerste T20 opgevolg met ’n goeie 42 (30 balle, 3x4 en 3x6), maar hy sal homself skop vir die wyse hoe hy sy paaltjie weggegooi het toe dit nie nodig was vir groot houe nie. Hy het egter ’n goeie vennootskap van 77 met Pite van Biljon (42 van 32 balle, 3x4 en 2x6) om die derde paaltjie gedeel. Laasgenoemde het sy paaltjie net ná Hendricks verloor en nóg ’n kolfineenstorting is gevrees. ’n Onoorwonne vennootskap van 40 tussen David Miller en Klaasen het egter die besoekers oor die lyn geneem met 22 balle in die bank. Die beslissende wedstryd in die reeks vind Sondag ook in Lahore plaas. 