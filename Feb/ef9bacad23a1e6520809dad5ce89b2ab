UBER drivers in Suid-Afrika beplan om die hof te nader om aanspraak te maak op werkersvoordele soos betaalde verlof en minimumlone. Algoa FM berig dié besluit kom nadat 25 Uber drivers onlangs met 'n soortgelyke saak in die Verenigde Koninkryk geslaag het. Daar is toe beslis dat die bestuurders as werkers eerder as onafhanklike kontrakteurs geklassifiseer word. Die Johannesburgse prokureursfirma Mbuyisa Moleele Attorneys het Dinsdag aangekondig hulle gaan 'n soortgelyke klasaksie voorberei en gaan bygestaan word deur Leigh Day Solicitors wat die bestuurders in die Verenigde Koninkryk gehelp het. Luidens Algoa FM se berig gaan hofstukke namens die bestuurders in die Johannesburgse arbeidshof teen Uber BV en Uber SA ingedien word. Uber het aan BusinessTech gesê die oorgrote meerderheid van hul bestuurders verkies om onafhanklik te werk. ‘‘Ons het reeds aansienlike veranderinge gemaak aan ons app om seker te maak ons ondersteun dit deur Partner Injury Protection, nuwe veiligheidskenmerke en toegang tot gehalte- en bekostigbare gesondheidsorg vir bestuurders en hul families in te sluit,’’, het 'n woordvoerder aan BusinessTech gesê. Die woordvoerder sê hulle doen ook so veel moontlik om die verdienste van potensiële bestuurders te verhoog.