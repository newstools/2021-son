DIE ANC in die Sentraal-Karoo ruik ’n rot oor die aanstelling van ’n DA-speaker in die Beaufort-Wes-munisipaliteit. Derrick Welgemoed is laas Woensdag op ’n raadsvergadering in die pos aangestel nadat Sinki Michael Motsoane bedank het. Vroeër het ’n koalisie tussen die ANC en die Karoo Gemeenskap Party (KGP) die raad regeer, maar die raad is dus nou weer in die DA se hande. Windy Plaatjies, die ANC-sekretaris van die Sentraal-Karoo, sê in ’n persverklaring hy is verbaas oor die “pad van destabilisasie” wat die DA in dié verband geneem het. Plaatjies sê: “In die openbaar gee die DA voor hy is ’n kampvegter vir goeie regering. Tog geniet hy die huidige confusion in die Beaufort-Wes-raad. “Die power grab in Beaufort-Wes het niks met dienslewering te doen nie; dis alles oor persoonlikhede. Ons vra die DA om aan die prosedures en protokol te voldoen. “Ons doen ’n beroep op die DA om Welgemoed se aanstelling null en void te verklaar om só die orde in die Beaufort-Wes-munisipaliteit te herstel.” Daylin Mitchell, die DA se kiesafdelingsleier in Beaufort-Wes, sê die DA is verheug oor Welgemoed se aanstelling. Volgens hom het dit gekom ná binnegevegte in die ANC en KGP se koalisie. Frustreer Hy sê onstabiliteit en on­sekerheid heers al jare in die munisipaliteit; die afgelope vyf jaar het die regering drie keer verander. “Hierdie onstabiliteit het die mense van Beaufort-Wes frustreer,” meen Mitchell. “Die DA sien uit na die verandering en die DA-verskil wat aan die mense van Beaufort-Wes gelewer sal word.”