’N MATRIEKLEERDER wat eksamen gaan skryf het enkele ure nadat sy gekraam het, het die eindeksamen met universiteitstoelating geslaag. Luyanda Natasha Morgan (18) is gereed om weer agter die boeke in te skuif om te begin met haar studie om ’n graad in onderwys te behaal. Die jong mamma was ’n leerder aan die Hoërskool Pellissier in Bethulie toe sy op 2 Desember omstreeks 03:00 die lewe geskenk het aan ’n gesonde babameisie, Linquinique. Later die dieselfde dag het sy haar plek in die eksamenlokaal ingeneem om haar laaste vraestel in rekenaartoepassingstegnologie te gaan skryf. Morgan vertel toe sy Dinsdag 01:00 die SMS kry wat haar inlig dat sy slaag, het sy ’n sug van verligting geslaak. Spyt “Ek het na my foon gekyk, gesê ‘dankie, Here’ en verder geslaap.” Morgan sê sy het reeds aansoek gedoen om by die Universiteit van die Vrystaat te gaan studeer, maar sy het nog nie ’n antwoord gekry nie. Morgan sê sy is nou glad nie spyt dat sy nog ’n eksamen moes aflê nadat klein Linquinique gebore is nie. “Daar was nooit ’n opsie om my skoolloopbaan op te gee nie. Dit moet ook nie ’n opsie wees vir ander mense wat in só ’n situasie vasgevang is nie. “Hulle moet juis deursettingsvermoë hê en uithou. “Hul akademiese jaar is belangrik vir hul toekoms en sodat hulle vir hul kinders kan werk.” Morgan se mamma, Annie Phaku, se trots het in trane oorgeloop. “Ek is so dankbaar dat sy geslaag het en nog met universiteitstoelating,” het die trotse ouma gesê.