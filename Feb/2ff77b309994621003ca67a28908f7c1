ATLETIEK Suid-Afrika (ASA) het oor die naweek ’n suksesvolle nasionale aflos-oefenkamp gehou. Die 4x100 m-aflosspan vir mans het die oefenkamp by die Universiteit van Pretoria se Tuks-atletiekstadion in Tshwane gehou. Paul Gorries, nasionale aflosafrigter, het begin werk aan die spoed van die atlete. Hy het ook aandag geskenk aan die atlete se vaardighede en veral die tegniese aspekte van afloswedlope. Danie Cornelius, bestuurder van die aflosspan, sowel as Hezekiél Sepeng, ASA se hoëprestasiebestuurder, het ook hand bygesit. Saterdag se sessie kom nadat ’n virtuele beplanningsbyeenkoms op 30 Januarie met atlete gehou is. Dis aangebied om planne vir die aflosgroep vir die 2021-seisoen uiteen te sit. Die primêre fokus van die oefenkampe is om vir die World Athletics Relays Challenge, vanjaar se Olimpiese Spele en die World Champs voor te berei. Die atlete handhaaf tans ’n goeie gees, ondanks die Covid-19-inperkingsmaatreëls, wat die nasionale regering nou al amper ’n jaar gelede ingestel het. “Ons is bly dat hierdie eerste oefensessie van die jaar baie goed verloop het,” het Aleck Skhosana, president van ASA, gister in ’n verklaring gesê. “Die atlete is almal geestelik goed ingestel en gefokus. Hul doelwit is om goed te vaar by die wêreldbyeenkoms wat op 1 Mei in Pole gaan plaasvind. “Die change-overs en die spoed van die atlete is fenomenaal. Dit lyk baie belowend en ek is vol vertroue dat ons met die beste in die wêreld in die 4x100 m-aflos sal kan saam­gesels. “Suid-Afrika is tans nr. 5 in die wêreld. “Ons wil ons foute regstel en verbeter op wat ons in 2019 in Doha bereik het. “Die coach en die atlete wil seker maak dat Suid-Afrika ’n medalje op die Olimpiese Spele en by die World Champs wen,” het Skhosana bygevoeg.