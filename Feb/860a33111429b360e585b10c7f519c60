OUDPRES. Jacob Zuma dink hy is verhewe bo die gereg en die grondwet. Só het die kommissie van ondersoek na staatskaping Dinsdagaand in 'n verklaring gesê oor Zuma se uitdagende houding om nie voor die kommissie te verskyn nie. "Daar moet kennis geneem word dat hoewel mnr. Zuma weier om aan die 
grondwet te voldoen en 'n bevel van die konstitusionele hof te 
gehoorsaam, geniet hy steeds die voordele wat die grondwet aan alle 
oudpresidente gee soos sy pensioen en ander voordele wat deur 
belastingbetalers betaal word," lui die verklaring. Die kommissie se sekretaris is beveel om 'n strafregtelike klag teen Zuma te lê omdat hy nie tussen 18 en 22 Januarie voor die kommissie verskyn het nie. Adjunkhoofregter Raymond Zondo, voorsitter van die kommissie, sê hy gaan 'n aparte verklaring vrystel oor Zuma se aanvalle op sy integriteit. Zuma het onlangs in 'n verklaring gesê hy gaan eerder tronk toe as om voor die kommissie te verskyn. Dit ná die konstitusionele hof bevind het hy moet. Hy is veronderstel om van 15 tot 19 Februarie voor die kommissie te verskyn.  