SPEURDERS in die Wes-Kaap ondersoek nog die omstandighede rondom 'n voorval wat Donderdagaand tot die dood van drie mans gelei het. Die mans, tussen die ouderdom van 30 en 32, is om 21:30 in Mjodostraat in Gugulethu aangeval. Een is op die toneel dood en die ander twee het op pad na die hospitaal aan hul wonde beswyk. 'n Vierde slagoffer (37) het die aanval oorleef en herstel tans in die hospitaal. Kol. Andre Traut, 'n polisiewoordvoerder, sê die verdagtes het in 'n wit Toyota Quantum gevlug. "Ons het rede om te glo die voorval is taxi-verwant omdat al die slagoffers bande met die bedryf het," sê Traut. Niemand is nog in hegtenis geneem nie. Die jongste aanval kom nadat die Wes-Kaapse minister van vervoer, Bongi­nkosi Madikizela, ’n 
beroep op wetsgehoor­same taxi-operateurs gedoen het om die culprits te 
identifiseer ná ’n driedubbele moord Dinsdagmiddag. Die
 voorval het op die hoek van Charl Malanstraat en 
Voortrekkerweg in die Bellville-middestad plaasgevind. Daar is op 
dieselfde dag nóg drie mense in Delft geskiet.  