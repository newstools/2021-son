ORDERICK Lucas het gereeld alleen by Melvin Volkwyn oorgeslaap. Sy ma, Davidene Lucas, sou hom daar los wanneer sy uitgaan en ander kere het Volkwyn self gevra dat die kind moet oorslaap. Davidene het gister haar getuienis in die moordsaak van haar seuntjie voltooi. Orderick, haar vierde kind, is op 25 Maart 2019 vermoor. Sy lyk is nege dae later in ’n drein gevind. Die staat voer aan dat die kind in Volkwyn se sorg laas lewend gesien is. Volkwyn, Davidene se drug buddy, staan tereg vir die moord op Orderick. Volkwyn het deur sy regsverteenwoordiger, adv. Susan Kuun, laat hoor Davi­dene het Orderick een aand by hom gelos en is saam met ’n lover weg. Sy’t die volgende dag teruggekom. Davidene het dit erken. Sy het gesê Volkwyn het soms self gevra dat die kind by hom moet oorslaap. “Dan los ek hom daar. Maar sy pa, Kounkou ‘Saffraan’ Dziendelet, het dit nie gelike nie.” Dziendelet en Davidene het vier kinders saam. Hul jongste, wat ná Orderick se dood gebore is, is nou vyf maande. Die welsyn het die kind in ’n plek van veiligheid geplaas. Die paartjie se tweelingseuns (7) is ook in pleegsorg. Hul ouer suster (13) woon van kleins af by haar pa se mense. Dziendelet is nie haar pa nie. Tang Waarnemende regter Nolundi Nyati wou van Davidene weet hoekom Volkwyn so erg oor Orderick was dat hy selfs gevra het dat die kind oorslaap. “Dit sal ek nie kan sê nie.” Die staatsaanklaer, adv. Mornay Julius, wou by Davidene weet waarom sy nie die maatskaplike werker vertel het sy het vermoed Volkwyn het die kind se arm gebreek en sy tande met ’n tang getrek nie. Sy het gesê: “Ek was baie lief vir Mel. “Hy het ’n baie mooi voorkoms.” Sy’t ook weer erken dat sy die button-walms in die kind se gesig geblaas het. Julius wou weet waarom sy dit gedoen het. “Hy was soms baie kriewelrig en lastig om my.” Die walms sou dan die kind rustig maak, het die hof gehoor. Die saak gaan Maandag voort wanneer Dziendelet die getuiebank sal inneem.