“KOM ons laat die liefdesvuur hoog brand, want ons is mos nog in die liefdesmaand.” Só vertel die musikant Winston Siljeur van die Pneumatix-musiekakademie. “Ons is opgewonde om die vertoning te bring waar daar musiek gespeel gaan word wat die liefde opnuut vir paartjies sal laat vlamvat. “Jazz, pop en Afrikaanse liedere gaan gehoor word wat jou op ’n reis gaan neem en net vir ’n oomblik laat vergeet van al die uitdagings in ons daaglikse lewe.” Siljeur vertel dit is ’n fondsinsamelingspoging. “Ons wil graag opknappingswerk doen aan ons instrumente by die musiekskool.” Onvergeetlike Pneumatix bied, in same­werking met Hoogeind Manor, ’n Valentynsdag-piekniek vandag om 17:00 by Hoogeind Manor in Somerset-Wes aan. Van die kunstenaars wat gaan optree, is Keanu Harker, Seth Grey, Pieter Gouws, die Winston Siljeur-orkes en vele meer. So, maak gereed vir ’n romantiese en onvergeetlike ervaring saam met talentvolle kunstenaars. Vir kaartjies, bel die Pneumatix-kantoor by 021 858 1877.