DIS dalk nog te vroeg om Cape Town Spurs se nuwe afrigter, Ian Taylor, lof toe te swaai. Een ding is wel seker: Sedert hy by Vladislav Heric oorgeneem het, vaar die Kaapse klub aansienlik beter. Gister het die span in die Nasionale Eerste Liga ’n sege van 1-0 oor Pretoria Callies behaal. Spurs speel ook nou nie juis flambojante sokker nie, maar daar is minstens ’n begeerte om doele te kry en te wen. Lugtig Die span van Parow het gister in die Lucas Moripe-stadion met ywer en honger gespeel. Ashley Cupido se kolskoot in die tweede helfte van ’n taai stryd het vir die oorwinning gesorg. Albei spanne was in die eerste helfte redelik konserwatief en hulle het mekaar beslis uitgekyk. Callies was lugtig vir Spurs se spoed, terwyl die besoekers ook nie veel druk op Callies gesit het nie. Callies se weerstand is egter in die 52ste minuut gebreek toe Cupido van binne die doelgebied met sy regtervoet klinies afgerond het. Dít het gekom ná goeie aangeewerk deur Keagan Johannes en  Riyaad No­rodien wat ’n aanval van stapel gestuur het.