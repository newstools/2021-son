DIT kan tot 12 maande neem voordat Gqeberha, Port Elizabeth se nuwe naam, op pleknaamborde en ander platforms aangebring word. Zukile Jodwana, adjunkvoorsitter van die Oos-Kaapse komitee vir geografiese name, sê hulle gaan nou begin met gesprekke met dié wat geraak word sodat beplanning vir die volgende boekjaar kan begin. Die naamsveranderinge is Dinsdag deur die minister van sport, kuns en kultuur, Nathi Mthethwa, goedgekeur. Die Port 
Elizabeth-lughawe staan ook nou as die Hoofman Dawid Stuurman Internasionale Lughawe bekend en Uitenhage se naam is na Kariega verander. Die Border Kei Chamber of Businesses Tourism Committee het intussen gesê die koste verbonde aan die naamsverandering van die lughawe is onregverdigbaar. Sandy Loppnow, voorsitter van die komitee, sê die geld kon spandeer word om die stad se infrastruktuur te verbeter en om nuwe toerisme-aantreklikhede te skep. Ander plekname wat verander is, is King Williams Town na Qonce en Maclear na Nqanqarhu. - Algoa FM