’N MAN wat teregstaan vir die verkragting van ’n agtjarige meisie het gister weer vlugtig in die Blue Downs-hof verskyn. Die beskuldigde is na verneem word ’n druggie. Die man se regsverteenwoordiger kon egter nie die hofverrigtinge bywoon nie en die saak is tot volgende week uitgestel. Uitkom ’n Groepie besorgde inwoners het met plakkate buite die hof betoog. Hulle beplan om volgende week ’n petisie aan die senior staatsaanklaer te oorhandig. Hulle is teen borgtog gekant en wil nie hê die beskuldigde moet uitkom nie. Die man staan daarvoor tereg dat hy die meisie in sy wendyhuis seksueel gemolesteer het. Voorts voer die staat aan hy het haar twee keer verkrag en met sy vinger in haar vagina gekrap. Volgens die vrou op wie se jaart die beskuldigde woon, het hy saam met sy vriende dagga gerook en sy het glo gehoor hoe hy vertel wat hy met die kind aangevang het. Die buurvrou het die meisietjie se ma ingelig, wat die kind gekonfronteer het. Aanvanklik het die meisietjie na bewering vir haar ma gesê daar is net met vingers aan haar gepeuter, maar sy het later met die hele sak patats vorendag gekom. Die kind het na bewering ook aan haar ma genoem dat dit al twee keer vantevore gebeur het. ’n Betoger wat verkies om anoniem te bly, het nie doekies omgedraai nie. Dié sê: “Die gemeenskap voel die beskuldigde kan nie bail kry nie. “Waar hy ook al gaan, is die kinders nie veilig nie, want hy is in die omgewing. “Die inperkingsreëls vir Covid-19 ontneem die kinders klaar hul vryheid. “Hy moet net in die tronk bly.” Raadslid Sharlaine Oerson sê: “Dit is tyd dat die gemeenskap opstaan teen die mishandeling en verkragting van vroue en kinders. Aanhouding “Meer moet gedoen word om weerlose kinders te beskerm, want in die meeste gevalle word hierdie sake uitgegooi.” Die beskuldigde sal weer Donderdag in die Blue Downs-landdroshof verskyn. Hy bly in aanhouding.