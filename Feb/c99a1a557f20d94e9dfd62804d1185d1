DIE departement van internasionale betrekkinge en samewerking (Dirco) het bevestig dat sy direkteur-generaal, Kgabo Mahoai, op 11 Februarie op 'n voorkomende skorsing geplaas is. Dié beslissing van min. Naledi Pandor hou verband met 'n parlementêre oorsigverslag wat  onreëlmatige uitgawes van meer as R100 miljoen uitgewys het. Dit het betrekking op die verkryging van kantore vir die land se VN-missie aan die Verenigde Nasies en ander diplomatieke kantore in New York. Die verslag lui dat 'n deposito van R118 miljoen betaal is vir 'n leë stuk grond in New York waarop die Suid-Afrikaanse diplomatieke missies in die stad gehuisves kan word. Maar by inspeksie deur 'n afvaardiging van die portefeuljekomitee vir internasionale betrekkinge, is 'n ongeskikte, vervalle gebou op die plek ontdek wat kommer laat ontstaan het oor die verkrygingsproses. Die verslag kritiseer die voormalige ambassadeur Jerry Matjila omdat hy tydens die oorsigbesoek van die portefeuljekomitee afwesig was sonder om verskoning te vra en beveel stappe teen hom aan vir   sy rol in die projek. Die van R118 miljoen is glo betaal op grond van 'n wanvoorstelling aan die departement dat 'n eiendomsagent grond gekoop het om 'n geskikte en volhoubare kantoorgebou te bou. In die verslag word versoek dat 'n volledige ondersoek van stapel gestuur word. – SABC News