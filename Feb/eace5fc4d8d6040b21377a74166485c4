OUDPRES. Jacob Zuma se uitdagende houding teenoor die konstitusionele hof se uitspraak gaan net beleggersvrese en die land se ekonomiese toestande vererger, het die sakeliggaam Business Unity South Africa (Busa) gewaarsku. In Busa se verklaring sê sy president, Sipho Pityana, Zuma se besluit om 'n bevel van die hoogste hof te minag, hou 'n geweldige bedreiging vir grondwetlike demokrasie in. Die verklaring volg nadat Zuma gesê het hy gaan eerder tronk toe as om weer voor die kommissie van ondersoek na staatskaping te verskyn. Busa waarsku dat Zuma se optrede 'n blatante oortreding van die hoogste hof is en 'n boodskap sal uitstuur dat Suid-Afrika nie die regte politieke- en ekonomiese omgewings het om beleggers te lok nie. Die EFF het Zuma ook intussen aangemoedig om na die kommissie van ondersoek na staatskaping terug te keer om op die vele aantygings teen hom te reageer. Die party het ook die kommissie daarvan beskuldig dat dit voorkom of dit as 'n wapen deur 'n faksie binne die regering gebruik word. - EWN