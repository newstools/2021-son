SWELLENDAM. – Die humeure het behoorlik hier opgevlam omdat inwoners­ van Railton al nagenoeg twee weke probleme met die watertoevoer ondervind. Soveel so dat daar die afgelope week verskeie aksies begin is om hul ontevredenheid oor die toedrag van sake te kenne te gee. Sondag het sowat 60 inwoners weer hul misnoeë by die munisipale kantore uitgespreek toe hulle water by die kantore se krane wou gaan haal. Die munisipale bestuurder, Anton Groenewald, het glo verlede Dinsdag tydens ’n protesoptog gesê hulle kan water daar kry as die watertrokke nie genoegsame water aan hulle kan verskaf nie. Dié water kan volgens die inwoners basies net vir hul wasgoed en huishoudelike take gebruik word. Volgens Gayl Manho, ’n plaaslike gemeenskapsaktivis, is hulle nou al gatvol vir die leë beloftes wat die munisipale bestuurder vir hulle opdis. Sy vertel verder dat die inwoners van Smartie Town, Asla Park, Rondomskrik en Sewende Laan, sowel as sekere strate in Railton, waaronder Akasia-, Protea- en Ringstraat, swaar gebuk gaan onder die swak gehalte van die water wat die munisipaliteit vir hulle aanry. “Dié water is nie geskik vir menslike gebruik nie. Stadig “Daarom verkies ons mense om water in die dorp te gaan haal.” Manho noem toe hulle Sondag by die munisipale krane in die dorp kom, het die krane baie stadig geloop. Dit het tot gevolg gehad dat die ontevredenes luidkeels vir water gevra het. Sy sê die toestand van die watertoevoerpype is lankal ’n probleem, maar die munisipaliteit steur hom nie aan die pleidooie van Railton se mense nie. Groenewald is intussen al Donderdag via e-pos om kommentaar genader, maar hy het nog nie op Son se navrae gereageer nie.