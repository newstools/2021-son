’N MAN van Eerste­rivier wat glo deur ’n polisieman geskiet is en sy vriend in dieselfde skietery verloor het, is omgekrap dat die cop steeds nie aangekeer is nie. Kierhaan Ackerman (36), ’n pa van drie minderjarige kinders, sê die polisieman het vir sy kollegas gelieg oor wat op die aand van 6 Desember gebeur het. Son het destyds berig Ackerman en sy vriend Luvo Gum (20) is by ’n huis in Forest Village geskiet toe hulle probeer inbreek. Sers. Noloyiso Rwexana, ’n polisiewoordvoerder, het toe gesê die polisieman, ’n konstabel verbonde aan die Belhar-polisiestasie, en sy vrou het in hul voorkamer gesit toe hulle ’n gepeuter by die agterdeur hoor. Die konstabel het opgespring om sy dienspistool in die kamer te gaan haal. Hy het toe deur die kamerdeur geskiet en sy vrou gewond, asook vir Ackerman en Gum. Daai tyd het die onafhanklike polisieondersoekdirektoraat (Opod) die polisieverklaring beaam, maar Ackerman sê dit is alles leuens. “Daar was geen inbraak nie. Luvo het vroeër die dag gekeer dat mense een van die polisieman se vriende aanrand. “Die vriend het ’n meisie betas. “Later die aand het die polisieman en sy vriende vir Luvo aangerand. “Ek was by my huis. My vrou het van ons slaapkamer af gesien wat aan die gebeur is. “Ek het daarna eers na Luvo toe gegaan om hom van die crowd af weg te kry.” Hy vertel die polisieman het toe vir Luvo gelos en na sy huis toe gehardloop. “Nie een van ons het daai tyd geweet die man is ’n polisieman nie. “Luvo het hom agterna­gesit en ek vir hulle. Nóg mense het agter ons aangekom. Ons het net ingekom, toe skiet hy deur die deur. “Ek is eerste raakgeskiet. Ek kon nie loop nie. Een van die ouens in die crowd het my uit die huis getrek.” Hy sê hy het ’n sarsie skote hoor afgaan. “Mense het my vertel hoe daai man sy gun leeggemaak het op Luvo. “Hy het hom nog weer teruggesleep na die huis toe. Die straat was vol mense. Almal het gesien wat gebeur. Dit was moord.” Ackerman se vrou, Mu­riel, sê Gum was nog ’n klong. “Dit was iemand wat ’n mens nog kon winkel toe stuur.” Sy sê sedert die voorval raid die polisie haar huis gereeld. “Op een geleentheid het hulle sommer my kinders ook deursoek en my kinders ken nie dít nie.” Ackerman sê hy het reeds ’n klag by Opod aanhangig gemaak, maar het tot nou toe nog niks van hulle gehoor nie. ’n Opod-woordvoerder, Ndileka Cola, sê hul ondersoek na die voorval is in ’n gevorderde stadium. Volgens haar is “tegniese” verslae van ander stake­holders nog uitstaande.