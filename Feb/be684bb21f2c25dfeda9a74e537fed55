'N POLISIESERSANT (53) en sy 35-jarige skoonseun sit agter tralies nadat hulle na bewering polisievoertuig-batterye in die Vrystaat gesteel het. Brig. Motantsi Makhele, ‘n polisiewoordvoerder, sê die mans is Donderdag in Philippolis in hegtenis geneem nadat een van die cops se kollegas by die staatsgarage hulle in kennis gestel het van die diefstal. Die ondersoek het aan die lig gebring dat die beampte en sy werklose skoonseun na bewering 32 splinternuwe batterye gesteel het wat in Bloemfontein afgehaal en in die Philippolis-polisiëringsgebied gebruik sou word. Volgens Makhele het die verdagtes glo kort tevore minstens 20 gebruikte batterye aan 'n scrapyard verkwansel. Hy sê die mans is in hegtenis geneem op aanklagte van vermoedelik gesteelde goedere en diefstal van staatseiendom. Hulle sal na verwagting binnekort in die Bethulie-landdroshof verskyn. – AlgoaFM