REAL Madrid se manager, Zinedine Zi­dane, is genoop om Atalanta sonder sy skerpskutter Karim Benzema te pak. Real reis vandag na Italië vir die eerste been van die Champions League se ronde van die laaste 16. Benzema, wat tot dusver 17 doele in alle kompetisies aangeteken het, kon egter nie betyds sy spierbesering afskud nie. Die Fransman het ook Real se naelskraapse La Liga-sege van 1-0 Sondag oor Real Valladolid uitgesit. Mariano Díaz het Benzema vervang. Dit lyk asof die 27-jarige Spaans-Dominikaanse speler weer Real se aanval in Benzema se afwesigheid in vandag se Europese stryd sal lei. Benzema is egter nie Zidane se enigste slagoffer nie. Die gereelde kaptein, Sergio Ramos, is steeds op die kantlyn ná sy knieoperasie terwyl Dani Carvajal, Álvaro Odriozola, Éder Militão, Rodrygo, Federico Valverde en Eden Hazard nog sukkel met hul onderskeie beserings. Dít ten spyt vertoon Los Blancos uiters bestendig in sy ligaveldtog met vier oorwinnings in sy vorige vier wedstryde. Zidane sal verwag dat Real se peil na die gesogte klubkompetisie kan oorspoel. Dit sal egter ’n uitdaging wees – veral nadat Zidane spelers van die B-span, soos Victor Chust, Miguel Gutiérrez, Antonio Blanco, Jesús Arribas en Hugo Duro, ingesluit het om saam met die span te reis. – AP