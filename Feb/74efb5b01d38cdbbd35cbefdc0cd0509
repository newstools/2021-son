VIR die eerste keer sedert die moord op sy ma het Shakoor Roberts besluit om oor haar dood te praat. Sonder om enige berou te toon en met ’n slinkse glimlag het Roberts gister by die getuiebank ingeskuif om sy weergawe van die gebeure van 2014 te gee. Roberts staan tereg op aanklag van moord nadat sy ma, die 61-jarige Gafsa Roberts, vermoor en haar lyk in ’n wheelie bin voor haar huis in Winterhoekstraat, Tafelsig, gedump is. Gerespekteer Die mense in die galery in die Mitchells Plain-streekhof het met pieringoë na die beskuldigde gekyk terwyl hulle aan sy lippe gehang het toe hy sy weergawe gedeel het. Volgens Roberts was hy baie lief vir sy ma en hy het haar gerespekteer, al was sy vir hom bang. Roberts was skaars ’n paar minute op die stand toe hofgangers sy truuks begin agterkom. Eers het hy dinge ontken wanneer hy daaroor uitgevra is; dan het hy dit weer erken. Dit het ook aan die lig gekom dat Gafsa in 2014 ’n interdik teen Roberts uitgehaal het omdat sy aangerand en emosioneel afgetakel is. Die hof het gehoor Roberts het sy ma se arm gedraai en dit amper gebreek. Volgens die interdik het Roberts ook die volgende aan sy ma gesê: “Jy’s nie my ma nie. My ma en my pa is vrek. Jou n***, jy’s ’n n***. Voertsek hier weg! Jy maak my jags. Jy sal sien wat ek saam met jou gaan maak.” Gafsa wou deur die interdik hê dat die hof haar seun vra om op te hou om haar te abuse, dat hy ’n werk kry en ophou om dwelms te gebruik. Roberts het eers aangedui hy weet nie van die interdik nie, maar die hof het gehoor die twee het wel voor die hof verskyn. Die interdik is toe uitgelees en geteken. Die hof het ook teruggegaan na die nadoodse verslag en dit hardop aan Roberts voorgelees. Luidens die verslag het Gafsa ernstige koptrauma opgedoen, sy is versmoor en haar longe, keel en bors is erg beskadig. Haar lyk is toe gewas nadat sy vermoor is. Roberts het aan die hof gesê hy het nie sy ma se lyk in ’n vullisblik gegooi nie en aangevoer hy was baie bekommerd oor haar toe sy nie haar foon beantwoord het nie. Hy het beweer hy was een van die eerste mense wat die polisie gebel het en verder gesê die polisie het hom nie gearresteer nie, maar hom vir sy eie veiligheid weggevat. Roberts het ook aangedui hy is baie teleurgesteld in sy familie en bure wat hom so gekritiseer het en hom nie ondersteun en vir hom gesorg het nie. Hy het beweer sy ma was ’n geldlener en sakevrou. Volgens Roberts glo hy ’n buurman het sy ma vermoor omdat sy hom nie geld wou gee nie. Afgelag Toe die getuieverklarings uitgelees is oor hoe swaar sy ma onder hom gekry het, het Roberts begin om slim kat te speel. Hy het toe die staatsaanklaer ondervra en sy tyd gevat voordat hy vrae beantwoord het. Roberts het Jamia Daniels se verklaring oor sy beweerde bekentenis oor die moord aan haar as onwaar afgemaak. Hy het nog ’n getuie se verklaring afgelag dat Gafsa bang was vir hom. Ná ’n ruk het hy egter erken sy ma wás bang vir hom. Die saak gaan Dinsdag weer voort.