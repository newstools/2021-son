DIE weermag kan moontlik op die Kaapse Vlakte ontplooi word om bendegeweld te help bekamp. Dis volgens die polisieminister, Bheki Cele, wat gister by die Khayelitsha-polisiestasie besoek afgelê het. Dit het gevolg ná ’n skietvoorval die afgelope naweek wat ses mense se lewe in dié township geëis het. Volgens Cele is die vermeende skieter reeds in ’n wraakaanval doodgeskiet. Verder is ’n vermeende bendeleier van die 27’s, William “Red” Stevens, Dinsdagaand buite sy huis in Kraaifontein skynbaar in ’n hit afgemaai. Cele sê in ’n ander voorval is drie mense in Ravensmead doodgeskiet. Geweld in die Wes-Kaap bly ’n groot kopseer vir die polisie, erken Cele. Volgens hom is die skietvoorval in Khayelitsha verbind aan protection fee-sindikate en die skietvoorvalle in Kraaifontein en Ravens­mead is bendeverwant. Hy sê egter die drie slag­offers in die voorval in Ra­vensmead was nie bendelede nie. Cele sê: “Dis ’n vicious cycle, soos dit in die Khayeli­tsha-voorval gesien kan word waar daar reeds ’n wraakaanval was. “Ons moet egter hierdie cycle stop voordat dit buite beheer raak.” Cele sê Stevens se killers moet gevang word, al moet die polisie meer beamptes in Kraaifontein ontplooi. Hy voeg by: “Onthou, ons het steeds die voordeel om van die lede van die weermag gebruik te kan maak. “As die polisie se assessering van die situasie aandui dis nodig om van hulle (die army) gebruik te maak, sal ons saam met die provinsiale polisiebestuur werk.” Bejaardes Die troepe is reeds laat laas jaar in die Wes-Kaap ontplooi om die gesondheidsdepartement in die geveg teen die corona-virus te help. Cele het verder kommentaar gelewer oor die onlangse voorvalle waar die polisie buite die Sassa-kantoor in Bellville waterkanonne op bejaardes en gestremdes gebruik het. Hy het ook kritiek gelewer oor hul versuim om op te tree toe ’n groep mense die Covid-19-regulasies oortree het deur strand toe te gaan voordat dit heropen is. Volgens Cele was die polisie verkeerd om waterkanonne op die bejaardes en gestremde mense te gebruik. “Sulke taktieke is vir mense wat oproerig is,” voeg hy by. “As mense buite beheer is, dán kan jy waterkanonne gebruik. “Dis onaanvaarbaar om waterkanonne op bejaardes en gestremde mense te gebruik. “Die antwoorde wat ek in hierdie verband van die bestuur­ gekry het, is onbevredigend.”