CRISTIANO Ronaldo se voormalige klub Real Madrid glo dié doelevraat is nou die alleenhouer van die rekord vir die meeste doele in sokker. Real was ook eerste om CR7 geluk te wens nadat hy twee doele in Juventus se sege van 2-1 oor Inter Milan in die Coppa Italia aangeteken het. Dit was volgens die Associated Press die Portugese sokkerster se 761ste en 762ste doele in sy roemryke klubloopbaan. Die Tsjeggiese Sokkervereniging trek egter Ronaldo se rekord in twyfel. Dié beheerliggaam glo sy destydse held Josef Bican het 821 gescore en is dus steeds die algehele rekordhouer. Ronaldo spog ook met ’n klubrekord van 450 wat hy in sy tyd by Real aangeteken het. Verlies “Die voorste doelskieter in ons klub se geskiedenis en nou ook in wêreldsokker. Geluk, Cristiano!” het Real op Twitter geskryf. Die rekord sal waarskynlik bevraagteken word weens die verlies aan historiese inligting oor die jare heen. Talle ander beweer dat die Brasiliaanse legende Pelé in sy speeldae meer as 1 000 doele aangeteken het. Daar is ook dié wat glo Bican het meer as 1 000 doele en selfs meer as Pelé aangeteken. Luidens Wikipedia spog Argentinië se Lionel Messi met 748 doele. Of CR7 se nuwe rekord nou bevraagteken word of nie, die vyfmalige Ballon d’Or-wenner se impak op klub en land maak hom beslis een van die voorste spelers van alle tye. – Sportredaksie