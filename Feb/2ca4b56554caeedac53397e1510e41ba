MALMESBURY. – Dit gons hier oor die herder van ’n beweerde sekte wat haar congregation glo met hul eie AllPay-geld wil lei. Mense het onlangs in opstand gekom teen past. Angelina Johnson nadat sy na bewering ’n egpaar daarvan verhoed het om hul geliefde dogter Tammy-Claire Manuel (31) te begrawe. Dié hegte gemeenskap het Sondag saam met geestelike leiers na die Go Tell Evangelistic Mission-kerk opgeruk en kliphard begin bid dat Johnson moet padgee. Tammy-Claire se suster, Illcke Manuel, en ander voormalige lidmate het nou besluit om uit te praat oor wat in dié kerk aangaan. Illcke het gister aan Son gesê dit was nie vir hulle verbasend toe haar ouers, Ronel en Wallace Manuel, sê hulle gaan nie haar suster begrawe nie. Tammy-Claire se verloofde, George Galandt, sê terwyl sy besig was om haar stryd teen Covid-19 te verloor, het hy met hulle in kontak gekom en hulle het tóé al gesê hulle gaan haar nie begrawe nie. Illcke sê sy glo vas Johnson sit agter alles oor sy oor die jare hul hele familielewe regeer het. Dit is ook hoekom sy en haar sussie drie jaar gelede die hasepad gekies het. Volgens Illcke het hul ouers hulle op die plek afgeskryf en hulle was daarna nie meer lid van die familie nie. Sy vertel: “Ons het nog altyd probeer uitreik na hulle en op Moedersdag blomme en presente gestuur. “My ma het gesê ons moet ons eers bekeer voordat hulle ons weer in hul lewe kan toelaat. Alles wat ons gedoen het, het my ma vir die pastoor gaan sê en ons sou vermaan word. Verloor “Ek het myself belowe ek sal my nooit weer tot daai kerk verbind nie. “Oor die jare kon ons nie met ons familie meng nie. “Dis maar noudat ons van die kerk af weggebreek het dat ons weer by mekaar uitgekom het.” Illcke sê die ergste is, haar ma is soos een wat nie ’n kind verloor het nie. Sy aanvaar nie simpatieboodskappe nie en was glad nie betrokke by Tammy-Claire se begrafnis­reëlings nie, vertel Illcke. Shanté en Phillip Klaase het aan Son gesê hulle was drie jaar met Johnson deurmekaar. Shanté sê wat hulle in die kerk beleef het, wil sy nooit weer deurmaak nie. Sy sê een van die kerk se reëls is dat die kerksusters jou kinders met ’n pak slae kan dissiplineer. Sy beweer ook Johnson kan jou kind se AllPay-kaart konfiskeer. Shanté beweer: “Daar is aan my gesê ons nie weet hoe om met die kinders se geld te werk nie. Sy sou die kaart afvat en eers ná maande met die geld teruggee. “My man was ook verplig om ’n sekere gedeelte van sy pay af te gee. Sy sou self op ’n bedrag besluit. “Ons het nie ’n lewe van ons eie gehad nie en kon nie met ons familie meng nie oor hulle nie bekeer is nie. Ons kon ook nie vriende hê nie.” Johnson het ’n interdik teen Phillip gekry sodat hy nie kan verklap hoe sy dinge in die kerk doen nie. Toe Son Johnson by haar huis besoek, het Ronel, wat op dieselfde erf bly, uitgekom en gesê sy nie tuis is nie. Nadat Ronel vir Johnson gebel het, het sy die boodskap aangestuur dat sy nie kommentaar wil gee nie en dat die saak reeds in die hof is. Toe Son Ronel vra hoekom sy nie vir Tammy-Claire begrawe het nie, het sy gesê sy lewe in die wil van die Here. Haar woorde was: “God kan nie met ’n duidelike stem met my praat, dan luister ek nie.” Sy het sterk ontken dat die kerk ’n cult is.