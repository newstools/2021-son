HAAR lewe was nie altyd maanskyn en rose nie en sy moes heeltyd die skerp punte rondom haar dodge, maar steeds het Annushka Isaacs bo die doringbosse uitgestyg en behoorlik geblom. Dié 18-jarige meisie sê as dit nie vir die pandemie was nie, sou sy miskien nooit die groter prentjie van die lewe gesien het nie. Isaacs kom uit die armoedige, bendegeteisterde gemeenskap van Kreefgat in Bonteheuwel en hoewel sy vir ure in haar gedeelde kamer moes studeer, het sy gewys dat omstandighede nie ’n verskoning is nie. “Besides die feit dat ons gemeenskap met tienerswangerskappe, gangsterism en dwelms gekoppel word, het my familie vir jare ook deur baie gegaan. “Dit was nie maklik nie. Toe slaan die pandemie ons land. “Om eerlik te wees – die virus het my meer gemotiveer omdat my oë oopgegaan het om te sien hoe ons mense regtig struggle. Dit het my gedryf om beter te wees,” vertel sy. Hierdie slimkop-meisie het groot planne. “Ek het altyd gesê dat ek dit uit dié plek gaan maak om ’n beter lewe vir myself in die toekoms te bou. “Maar ek gaan ook nie daar stop wanneer ek dit maak nie! Ek gaan weer terugkom en in my gemeenskap invest. “Ek gaan dinge verander. Watch dié space.” Toe sy haar matriekuitslae Dinsdag gekry het, kon sy nie haar oë glo nie. Sy verduidelik dat sy steeds nie kan glo hoe goed sy gedoen het nie. Arbeidsterapie “Vyf onderskeidings en twee sesse en die top-matrikulant by die Hoërskool Modderdam. “Jy hoor van dié goed, maar as dit self met jou gebeur, dan is dit soos – wow!” Isaacs sê al wou sy graag babas vir ’n lewe vang deur ’n ginekoloog te word, het sy besluit om arbeidsterapie te gaan swot. Isaacs se baie trotse ma, Deidre (40), sê sy weet nie eens hoe om te explain hoe sy eintlik voel nie. “Ek is so proud! Al het ek geweet sy gaan dit doen, het ek nie verwag dit sou so goed wees nie.” Dit lyk ook asof ma en dogter dieselfde sin vir humor deel. Die mammie het toe gegrap dat haar dogter mos háár breins het. Die familie benodig egter hulp met finansies sodat dié slimkop verder kan studeer. Sy wag tans om te hoor of sy ’n merietebeurs sal kry, maar sal enige hulp vir haar studies waardeer. Die kontaknommer is 066 157 4437 of 084 348 4315.