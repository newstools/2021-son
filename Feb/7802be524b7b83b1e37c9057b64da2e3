DEON Meiring het pas die tweede single van sy nuutste EP uitgereik. “Lyntjies T-Hemp” is op sy EP Grensbewoner, wat in Oktober laas jaar uitgereik is. Die inspirasie agter die song kom van Deon wat self die meeste van die tyd T-hemde met strepe dra. Hy het begin speel met die beeld dat ’n mens tussen daardie lyntjies kan lees. “Ek het op ’n manier begin skryf oor wat ek dink ek tussen daardie lyne wil sê.” Hoewel sy T-hemde iets van sy uiterlike weer­spieël, gaan die liedjie oor wie Deon is en wie hy hoop om te word. Onthou Hy wonder veral oor die idee dat ’n mens getrou moet wees aan wie jy is. Dit beteken nie dat jy altyd dieselfde moet bly nie. “Ware getrouheid vra juis dat ’n mens bereid moet wees om tegelyk te verander, maar ook te onthou in watter rigting jy graag op pad wil wees,” sê Deon. Die single is ’n folk-liedjie met beeldryke lirieke en organiese instrumente wat opgewek gespeel word. “Baie van my liedjies loop eers wat op die oog af ’n paar wye draaie is, maar dan kom dit elke keer tog terug na ’n sentrale tema op maniere wat hopelik verrassend is. Hierdie is vir my een van daardie liedjies.” Die single is op alle digitale platforms beskikbaar.