“EK WEET wat Ek vir julle beplan het, sê die Here.” Dit is hierdie woorde van Jeremia 29 vers 11 in die Bybel wat ’n jong man gehelp het om sy matriek te voltooi, en met toelating tot ’n baccalaureusgraad te slaag. Thurlo Jacobs (18) van Manenberg is vir nog ’n jaar skool toe nadat hy in 2019 sy matriek gedruip het. Pleks van net die vakke te herskryf waarin hy nie suksesvol was nie, het Jacobs weer op die skoolbanke gaan sit en die jaar voltooi. Die oud-leerder van die Athlone Sekondêre Skool sê met die hulp van onnies is hy die geleentheid gegee om terug te keer. “Ek wou dit nie net so los nie. Ek moes my matriek kry. “Ek is toe weer skool toe om te vra of hulle my sal ondersteun.” Jacobs vertel aan Son hy was skaars terug op die skoolbanke toe kom die corona-virus-pandemie. Dit het dinge moeilik gemaak omdat hy toe nie gereeld skool toe gegaan het nie. “Hoewel my vakke dieselfde was as in 2019, moes ons werk aanlyn doen en ek het ook nie altyd data of airtime gehad nie. “Ek het myself gedruk, want om matriek te hê, is een van my doelwitte.” Hy sê eksamenvraestelle van vorige jare­ en aantekeninge het hom baie gehelp. “Terwyl ek in 2020 op my uitslae gewag het, was daar net iets wat gesê het ‘moenie jou skoolboeke of notas weggooi nie’. En toe kom dit tog handig te pas.” ’n Trotse Fazlin Cassiem (61), Jacobs se antie, sê ná sy eerste teleurstelling was hy nog meer vasbeslote om terug te gaan skool toe. “Hy het ons almal gewys dat hy dit wil doen.” Sy vertel hoe hy soms laat nagte gesit en studeer het. “As hy so laat in die nagte gestudy het, dan maak ek maar vir hom koffie. “As ek opstaan in die oggend dan sit hy nog besig om te study.” Jacobs sê dit voel nog steeds onwerklik dat hy geslaag het. “Ek kan dit steeds nie glo nie. “Ek is wel gelukkig en verlig omdat dit so stresvol was om so lank te wag vir die uitslae.” Jacobs is tans ’n visual merchandiser by Woolworths, maar sê hy sal graag menslike hulpbronbestuur wil gaan studeer. Moed Indien dit nie uitwerk nie, sal hy ander opsies oorweeg soos om te groei binne die Woolworths-groep. Sy boodskap aan ander jong mense, veral matrikulante wat nie suksesvol was nie, is: “Hou moed. Moenie opgee nie!”