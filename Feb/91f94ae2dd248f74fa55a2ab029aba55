HONDERDE gatvol Kapenaars het gister op Muizenberg-strand toegesak uit protes teen die sluiting van die strande. Strande is tans op vlak 3 van die lockdown-regulasies gesluit om Covid-19-getalle te help stabiliseer. Die Stad Kaapstad ondersteun inwoners se oproep vir die heropening van strande, wat al sedert Desember toe is. Dan Plato, burgemeester, het al aan pres. Cyril Rama­phosa geskryf en gevra vir die oopmaak van die strande. Ondanks die Stad se siening, vereis die wet steeds van die Stad om te verseker die inwoners hou hulle by die vlak 3-regulasies. Inwoners het strand toe gegaan nadat ’n boodskap oor die betoging teen die sluiting van strande in die sosiale media gepost is. Volgens Rameez Waggie van Grassy Park het hy die dag saam met sy familie op die strand geniet. Waggie van Resistance Against Oppression sê: “Dit is diktatorskap van die regering om mense van die strande weg te hou. “Ons organisasie voel die regering is besig om ons leefstyl en gedagtes gevange te hou en ons te vernietig. “Ek glo Covid-19 bestaan en dit is ’n mensgemaakte virus. “Daar was polisie en metro cops op die strand. Hulle het die oggend die mense probeer keer, maar soos wat die mense ál meer geraak het, het hulle­ nie geworry nie. “Die mense het hulle geniet in die water, veral die bejaardes.” Volgens Waggie het die betogers eers in die parkeerarea langs die strand met plakkate bymekaar gekom. Hulle het daarna tot op die strand beweeg en toe tot in die water. Nog ’n betoger wat verkies om anoniem te bly, sê: “Ons wil hê die regering moet die verbod lig. “Dan kan ons swem en langs die strand loop. Dis baie beter en veiliger as om in beknopte winkelsentrums rond te loop.” Volgens brig. Novela Potelwa, ’n polisiewoordvoerder, is die Wes-Kaapse polisie-eenheid vir openbare orde (Pops) ingeroep nadat sowat 200 betogers op Muizenberg se strand toegesak het. “By die polisie se aankoms het hulle ’n ogie oor die vreedsame betogers gehou. Die polisie het die betogers gewaarsku om die strand te verlaat. “Later het hulle betogers van die strand af verwyder. “By Kampsbaai was ook ’n klein groepie betogers wat deur die polisie van die strand verwyder is. “Die polisie hou ’n ogie oor die strande om verdere be­togings te voorkom.” Ontevredenheid Betogers was nie net tot Kaapse strande beperk nie. In Langebaan aan die Weskus het hordes mense ook strand toe gestroom om hul ontevredenheid oor die sluiting van strande uit te spreek.