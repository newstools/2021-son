STEVE Barker, coach van Stellenbosch, is moeg van sien hoe sy span doele vir mahala weggee. Stellies was weer sy eie vyand toe hy Saterdag met 1-2 teen Benni McCarthy se AmaZulu in Durban vasgeval het. Die ironie is dat Barker-hulle veral in die eerste helfte goeie aanvallende sokker opgedis het. Die Kaapse span was vol energie en geesdrif en het die game na Usuthu gevat. Hiervoor is die besoekers beloon toe Marc van Heerden klinies afgerond het van binne die doelgebied teen sy voormalige AmaZulu-span. Maar toe speel Stellenbosch se defence weer Kersvader deur Bongi Ntuli ’n doel op ’n skinkbord te gee om sake voor rustyd gelykop te maak. Lehlohonolo Majoro, die tuisspan se veteraan-striker, het Stellies kort ná rustyd ’n bloedneus toegedien toe sy eie verdediging nie goalie Lee Langeveldt se keerwerk na veiligheid gestuur het nie. Majoro het vinnig gereageer en die bal die tweede keer verby Langeveldt gestuur. “Ongelukkig vir ons staan ons dié seisoen baie sagte doele af van ons eie foute,” sê Barker. “Ons doen só goed om goeie doele van ons spel aan te teken, maar dit help ons nie. Dis ’n area waarvan ons bewus is. “Ons sal net verantwoordelikheid moet neem en dit uitstryk. Benewens dit, is ek trots op my spelers en ek kan nie hul poging en toewyding bevraagteken nie.”