DIE polisie in Parktown in Johannesurg het ná  'n skietgeveg met verdagtes op 30 vee en twee onwettige vuurwapens beslag gelê. Die polisie was Dinsdag om 02:30 op patrollie toe hulle 'n verdagte rooi Toyota Quantum met twee insittendes opgemerk het. Kapt. Kay Makhubele, 'n polisiewoordvoerder, sê die voertuig is afgetrek en deursoek. Twee vuurwapens en 10 bokke is binne die taxi gevind. "Die verdagtes het die polisie na hul medepligtiges gelei waar nog 10 bokke en 10 skape gevind is," sê Makhubele. Makhubele sê toe drie van die verdagtes agterkom hul twee makkers word deur die polisie vergesel, het hulle begin losbrand. "Die polisie het teruggeskiet en het een verdagte noodlottig gewond. Een polisiebeampte is beseer en is na die hospitaal geneem. Hy is in 'n stabiele toestand," sê Makhubele. Die verdagtes sal binnekort in die hof verskyn.