DIE gospelsanger Cecil Kok (59) is sedert 1981 by musiek betrokke, maar hy is nog lank nie klaar nie. Kok werk aan sy debuut-gospelalbum en as alles goed gaan, wil hy dit graag vroeg volgende jaar bekend stel. Hy het in 1981 by die Suid-Afrikaanse Polisiediens aangesluit en onmiddellik ná uitpassering by die polisie se militêre orkes aangesluit. Dié orkes het in daardie stadium dringend na ’n kitaarspeler gesoek en die bestuur van die band het hom op kollege gehoor kitaar speel. Oorsee “Ek kon op daardie oomblik nog nie note lees nie en het sommer so van die oor af gespeel,” vertel Kok. “Ek het toe deur die polisie by die Baxter Academy of Music studeer om die side drums te speel. “Ek het toe my gr. 3E in musiekteorie behaal. “Intussen ontmoet ek toe vir Jonathan Butler by sy huis in Belgravia. Hy het gelaaik van my kitaarspel, maar hy het toe kort daarna oorsee geëmigreer.” In 1991 los Kok toe die polisie-band en word by verskillende polisiestasies geplaas. In 1993 vat hy sy ontslag uit die polisie. Dis toe dat hy besluit om met ’n solo-loopbaan te begin. Genre Dit was nie lank nie, toe verskyn een van Kok se songs, “Die Here wat Ons Dien”, saam met dié van bekendes soos die kitaarghoeroe Allou April en Charles Louw op die compilation albumFavourite Gospel Greats. Deesdae is Kok se genre gospel-jazz. Hy put sy inspirasie uit die musiek van manne soos Butler, George Benson en Earl Klugh. “As gevolg van Covid-19 is dit deesdae maar ’n gesukkel. Ek werk so stuk-stuk aan my debuutalbum.” Kok voeg by: “My raad aan opkomende musikante is om jou droom uit te leef. En ook: Gebruik die talente wat die Hemelse Vader vir jou gegee het.”