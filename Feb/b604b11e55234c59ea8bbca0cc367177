DIE doelwit van die ANC-leierskap se besoek aan oudpres. Jacob Zuma is om 'n reguit en duidelike boodskap aan hom oor te dra. Dié boodskap is dat almal die Grondwet moet gehoorsaam en instellings, veral die regbank, moet respekteer. Pres. Cyril Ramaphosa het Vrydag in 'n vrae-sessie met die Suid-Afrikaanse Nasionale Redakteursforum meer duidelikheid oor die besoek aan Zuma gegee. Ramaphosa het gesê die vergadering met 'n "gedissiplineerde lid van die ANC" gaan binnekort plaasvind. Dis een van 'n hele aantal gesprekke wat met Zuma gevoer gaan word. Hy sê die belangrikste ding vir hom is om daarop aan te dring dat almal die oppergesag van die reg en die Grondwet moet gehoorsaam. "Ons kan nie daarvan terugdeins nie," sê hy. Oor Zuma se bewerings dat regters omkoopgeld van Ramaphosa se CR17-veldtog ontvang het, sê hy sulke aantygings moet by die relevante liggame, soos die Regterlike Dienskommissie, aangemeld word. "Dié wat net beskuldigings rondgooi, bring ons Grondwet, ons demokrasie en inderdaad ons land in oneer," waarsku Ramaphosa. – News24