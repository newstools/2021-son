DIE uitstel van Australië se kriekettoer in Suid-Afrika is vir Krieket Suid-Afrika (KSA) ’n “geweldige teleurstelling”. Krieket Australië (CA) het besluit weens die Covid-19-pandemie is die risiko te groot om in Suid-Afrika te toer. “KSA wil sy geweldige teleurstelling oor die nuus uitspreek. Die veiligheid van die spelers is altyd van die allergrootste belang en die afgelope paar maande het KSA baie gedetailleerde besprekings met CA gevoer rakende die Covid-19-protokolle,” lui ’n KSA-verklaring. Suksesvolle “KSA is veral teleurgesteld oor Suid-Afrika onlangs in Centurion ’n toetsreeks teen Sri Lanka in ’n bioveilige omgewing (BSE) aangebied het sonder dat die protokol oortree is. “Die Pakistan-vrouespan toer die land in ’n veilige BSE in Durban. Benewens dié twee suksesvolle BSE’s het KSA sy plaaslike eendagbeker in ’n BSE in Potchefstroom aangebied en geen positiewe gevalle is aangemeld nie.” Die KSA-direkteur van krieket, Graeme Smith, voeg by: “Ons is uiters teleurgesteld oor CA se besluit. KSA werk die laaste paar weke onverpoosd om te verseker dat ons aan CA se elke verwagting voldoen. “Dit sou die langste toer in ’n BSE wees. Dit sou bestaan uit ’n toetsreeks van drie wedstryde wat later in die maand met Australië se aankoms sou begin. Dit is dus frustrerend om ter elfder ure oor die CA-besluit ingelig te word.”