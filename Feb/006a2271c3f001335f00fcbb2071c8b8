JOHN Ross, voormalige hoof van skeidsregters by Cape Town Tygerberg se LFA, het nou minder as sewe dae om appèl aan te teken teen sy skorsing van een jaar. Ross, ’n voormalige polisieman, is laas week geskors omdat daar bevind is hy het die unie se reputasie in oneer gebring. Hy het glo in Junie 2020 op Facebook rassistiese uit­latings oor die Black Lives­ Matter-beweging gemaak. Ross voer aan hy weet nie waarom daar ’n bohaai gemaak is toe Burnley FC ’n White Lives Matter banner laat wapper het voor sy wedstryd teen Manchester City in die Engelse Premierliga nie. Ná maande se gesloer en kat-en-muisspeletjies het Ross se luck glo uitgehardloop en sy lot is bepaal. Son verneem dat Dawood Essack, wat die saak behartig het, intussen reeds sy verslag aan CT Tygerberg se unie gestuur het. CT Tygerberg se nuwe voorsitter, Donovan Neilson, het gister aan Son gesê albei partye het nog die reg om appèl aan te teken. “Dit was ’n baie moeilike en dreinerende proses,” het Neilson aan Son gesê. “Daar is baie reputasies wat hierdie keer geaffekteer is. Nie net John s’n nie. “Daar is nou verhoudinge wat gebreek is en sommer baie herstel benodig. “Maar ons gaan nie enige vorm van haat, diskriminasie en rassisme duld nie. Ons moet dié standpunt inneem,” het hy bygevoeg. Intussen het Safa CT se baas, Bennett Bailey, sy tien sent in die bord gegooi deur te sê rassisme of enige vorm van diskriminasie nie geduld sal word nie. “Ons het hard geveg vir gelykheid en om die land se demokrasie te groei tot waar dit vandag is,” het Bailey laat hoor.