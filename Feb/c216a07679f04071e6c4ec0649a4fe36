DAAR is sommige sokkerklubeienaars wat ’n franchise aankoop met die hoop om eendag in die Premierliga te speel. John Paul de Gouveia van Vasco da Gama is sekerlik geen uitsondering nie. Vasco het meer as ’n dekade gelede sy beste era in die klub se geskiedenis geniet met afrigters soos Mario das Neves aan die stuur van sake. De Gouveia, wat vroeër vanjaar Bellstar United se Derdeliga-franchise aangekoop het, het egter uit­gewys hulle wil eers ’n baie groot klem lê op die ontwikkeling van jong talent in gemeenskappe. Volgens De Gouveia is dit van kardinale belang om die nodige geleenthede en platform te skep vir die jong laities. “Ek wil seker maak die gedugte talent wat in ons gemeenskappe is, val nie deur die krake nie,” het De Gouveia aan Son gesê. “Dit is geen geheim dat jong spelers nie genoeg kanse kry om hul talent ten toon te stel nie. “Dis immers hoe talent verlore gaan met die euwels in die sameling. “Ons wil seker maak ons huidige jeug by die klub gaan nie verlore nie. “So word daar ’n geleentheid geskep vir gedugte spelers om eendag vir die senior span te speel en daar is iets om na te mik.”