’N BABA van 11 maande was in ’n koma en drie maande in die Rooikruis-kinderhospitaal nadat hy mishandel is. Die babaseuntjie is opgeneem nadat hy vir dood agtergelaat is; iemand het die kind by die mond van ’n dreinpyp opgetel. Gister in die Parow-streekhof het die kind se 30-jarige pa – ’n selferkende 26-bendelid en die pa van sewe kinders – getuig hy het niks met die kind se aanranding uit te waai nie. Die voorval het op 15 Januarie 2018 in Delft gebeur. Die pa het getuig hy en sy suster was by die girlfriend, die kind se ma, om gesteelde klere te gaan soek. In die hof het dit uitgekom die man steel goed en sy girlfriend verkoop dit. Hy het van sy suster se klere ook gesteel. Hy het in die hof getuig hy het die babaseuntjie die betrokke dag gevat terwyl sy girlfriend en sy suster die klere gesoek het. Hy het vertel hy is by sy girlfriend se huis uit en het met ’n ompad na sy huis toe gestap, want die gemeenskap het hom gesoek omdat hy by hul huise inbreek. Volgens hom het twee mans hom gejaag en die een het hom met ’n graaf sonder ’n steel teen die kant van sy gesig geslaan. “Ek het toe gesien my seuntjie se gesig is rooi, want die graaf het hom ook getref. “Ek het met die kind in my arms weggehardloop.” Die pa het verder getuig hy het die seuntjie by die mond van ’n drein by die R300 tussen Wesbank en Smartie Town in Delft neergesit om hom veilig te hou. “Ek het toe gaan slaap en toe ek later die middag wakker word, was die kind weg.” Hy is na een van sy susters toe, maar het nie vertel wat gebeur het nie. Hy het eerder kos, ’n kombers en ’n kussing gevra om die aand daar te slaap. Een van die verbygangers het die kind gesien en gevat. Die kind was in ’n koma en is na die Rooikruis-kinderhospitaal geneem. Die aanklaer in die saak, Dercia Rabie, wou by die man weet hoekom hy nie die kind na ’n hospitaal toe geneem het nie. Storie “Ek stel dit aan jou dat jy gedink het die kind is dood en jy het hom net daar gelos. “Jy maak die storie op van twee mans wat jou aangerand het. Jy is verantwoordelik vir die kind se beserings.” Die saak is tot 9 Maart uitgestel vir betoë.