'N JONG man van Kamesh, Uitenhage in die Oos-Kaap is Donderdagaand in hegtenis geneem vir die moord op sy ma. Die polisie is om 21:00 ontbied vir 'n klag van aanranding by 'n huis in die McCarthy-informele nedersetting. Kapt. Gerda Swart, 'n polisiewoordvoerder, sê 'n 56-jarige vrou is met 'n oop wond aan haar kop gevind en is op die toneel dood verklaar. "Die vrou was na bewering herhaaldelik met 'n gasbottel aangerand. Die seun is in hegtenis geneem en gaan vir waarneming geneem word," sê Swart. Swart sê dit is in dié stadium onduidelik wat tot die voorval gelei het. Die 27-jarige man verskyn binnekort in die Uitenhage-landdroshof.