DIE blitsige vleuel Filipo Daugunu se twee skitterdrieë het sy span, die Reds, Vrydag in die Suncorp-stadion in Brisbane gehelp om ’n oortuigende Super Rugby AU-bonuspuntsege van 41-7 oor die Waratahs te behaal. Dit was in die Superrugby-kompetisie die Reds se grootste oorwinning tot nog toe oor die Waratahs.  Die tuisspan het altesaam vyf drieë gedruk en die besoekers een. Die eerste helfte het baie konstruktiewe spel opgelewer. Die Reds was teen rustyd welverdiend met 27-7 voor. Die Waratahs het ’n groot terugslag beleef toe die senter Izaia Perese in die 37ste minuut van die veld gestuur is vir ’n gevaarlike boorvat op sy eweknie by die Reds, Hunter Paisami. Paisami was een van die groot uitblinkers in die middelveld vir die span van Brisbane. Die vlugvoetige nr.13 het met ’n paar deftige off-loads sy spanmaats besit gegee. Dit het deurgaans verwoesting gesaai in die Tah’s se verdediging. Die eerste drie van die game is ná slegs twee en ’n half minute gedruk. Die skrumskakel van die Waratahs, Jake Gordon, het in die hoek gaan score. Will Harris het die ekstras bygevoeg en die besoekers sodoende met 7-0 laat voorloop. Dit was egter die laaste keer dat die span van Sydney daarin kon slaag om enige punte aan te teken. Die Reds het onmiddellik teruggeslaan met drieë deur Jock Campbell, Alex Mafi,  Daugunu (2) en die plaasvervanger Ilaisa Droasese. Die Reds se losskakel, James O’Connor, was met al vyf doelskoppe en drie strafdoele in die kol. O’Connor, wat die span van Brisbane aangevoer het, was agterna uiteraard gelukkig met sy span se vertoning. “Ja, die voorspelers het hard gewerk. Dit het sake vir ons agterlangs makliker gemaak. Ek glo egter ons kon in die tweede helfte meer klinies gewees het, veral nadat hulle die rooi kaart gekry het. Ek is nietemin gelukkig met die oorwinning,” het O’Connor gesê. REDS – drieë: Jock Campbell, Alex Mafi, Filipo Daugunu (2); Ilaisa Droasese; doelskoppe: James O’ Connor (5); strafdoele: James O’Connor (3). WARATAHS - drie: Jake Gordon, doelskop: Will Harris.