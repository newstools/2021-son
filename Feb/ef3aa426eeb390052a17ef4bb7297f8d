DIE spelers én die bestuurspan sal die aanstelling van Junaid Moerat as ’n tussentydse uitvoerende hoof van die Westelike Provinsie Rugbyraad verwelkom. Son het gister betroubaar verneem die algemene gevoel is dat die aanstelling van die 37-jarige boorling van die Paarl stabiliteit sal bring in die huidige onstuimige klimaat by die Kaapse franchise. Gesloer Ebrahim Rasool, voorsitter van die WP se sakevleuel, het laas week ’n verklaring uitgereik waarin hy Zelt Marais, die president van die WPRVU, geroskam het oor uitlatings wat hy in die media gemaak het ten opsigte van die WP se onderhandelinge met onder meer die Amerikaanse konsortium MVM Holdings. Marais was genoop om sy uitlatings terug te trek. Die Springbok-kaptein, Siya Kolisi, het ook bekend gemaak hy gaan die unie ná 11 jaar verlaat. Sedert Paul Zacks op 31 Januarie laas jaar uit sy pos as CEO bedank het, het die WP gesloer om ’n geskikte kandidaat aan te stel. In die huidige klimaat is daar dus ’n gevoel dat die aanstelling van Moerat nie radikaal sal wees nie, aangesien die Bulls en Sharks onlangs ook jong uitvoerende hoofde aangestel het, naamlik Edgar Rathbone (34) en Eduard Coetzee (40). Dit is alombekend dat Moerat uit ’n familie kom met ’n ryk geskiedenis in Suid-Afrikaanse rugby. Son verstaan dat Moerat nie net kom met kundigheid van die veranderende en moderne sportwêreld nie, hy het boonop ’n goeie verhouding met die WP se bestuur, die spelers en die afrigtingspan. As ’n dienende raadslid van die WP het hy reeds ’n ingebore begrip van die politieke landskap in die Wes-Kaap. “Dit sal great wees as hy (Moerat) aangestel word. As raadslid het hy al baie ingesit. Hy is jonk en energiek en kan ’n vars perspektief bring,” het die bron gesê. “Daar is sekere elemente van die job wat moeilik sal wees, maar hy is ’n sterk ou. Hy is samewerkend, inklusief en begripvol. “Die sleutel vir sukses in die job van CEO, net soos Edgar (Rath­bone) by die Bulls, is om na raad te luister en om bereid te wees om op ander staat te maak vir hulp. “As hy gaan probeer om alles self te doen, sal dit ’n ramp wees. “Sy aanstelling sal beslis ’n beter omgewing vir die span en die afrigtingspan skep om in te werk,” het die bron bygevoeg.