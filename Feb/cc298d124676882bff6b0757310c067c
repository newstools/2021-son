“DIT is ’n asemrowende paadjie wat ek al die afgelope vyf weke stap.” Só beskryf die nuwe skoolhoof van die Uitsig Primêre Skool haar ervaring tot dusver by dié skool. Tina Steyn, ’n Gautenger, het haar sowat twee jaar gelede in die Kaap kom vestig. Met 28 jaar onderwys­ervaring skrik dié onnie vir niks nie. Sy is gereed om die leerders, ouers en onderwysers by te staan. “Die gogga het behoorlik gebyt toe die onderwys­departement my kontak om aansoek te doen vir ’n pos by die distrikskantore,” vertel sy opgewonde. ’n Groot deel van haar loopbaan as onderwyseres was by skole vir minder­bevoorregte kinders. Sy was ook ’n departementshoof en later ’n adjunkhoof. Visie “Ek het my prinsipaalskap hier begin in die Kaap by ’n laerskool in die suide­like voorstede – Christian David Morawiese Laerskool in Coniston Park – en omdat ek in die noorde bly, het ek besluit ek moet ’n bietjie nader kom. “Ek is nou hier in Uitsig omring deur ’n pragtige klomp kinders in die gemeenskap en wonderlike mense,” sê sy. Steyn hoop dat hulle saam ’n visie vir die skool kan bou. “Vir my is die belangrikste dat ons kindertjies kan voorberei sodat hulle kan funksioneer daar buite as volwassenes en dan ook die omgewing waarin hulle leer ’n bietjie vir hulle beter maak. Strewe “Ek sal graag wil hê dat die kinders bemagtig word met ’n paar waardes op hul pad. “Baie van die kindertjies kom uit verskriklike sosio-ekonomiese toestande en partykeer is die liefde wat hulle kry slegs by die skool. “Ek wil graag hê ons onderwysers moet strewe na ons visie om vir die kinders daar te wees,” sê sy. Steyn sê deur die jare is jy nie net ’n juffrou of meneer nie, maar jy is ’n mamma, ’n pappa, ’n dokter en jy doen sommer baie dinge vir die kinders en baiekeer staan jy ook vir die ouers in. “Veral in ’n gemeenskap soos dié kom ouers na jou toe vir ander redes en as jy al ’n paadjie geloop het in die lewe, kan jy ’n bietjie ondersteuning ook bied.” Steyn sê sy gebruik die slogan “ ’n gelukkige onderwyser, ’n gelukkige skool”. “As die onderwysers nie gelukkig is nie en nie weet waar hulle staan nie, sal die kinders nie gelukkig wees nie en ook nie die skool nie,” verduidelik sy. Sy voeg by sy wil ouers betrokke kry by die skool en die visie is dat almal saamwerk en die beste vir die kinders gee. “Ek is ’n ma en al jare en jare ’n onderwyser. Dit is my passie. Ek kon enige iets anders gedoen het, maar het gekies om ’n onderwyser te wees,” sê sy.