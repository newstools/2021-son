“BAIE mense het gebid dat Anishca Morris (24) die stryd teen Covid-19 moet wen sodat sy weer met haar nuwe baba en haar vierjarige seuntjie kan wees. “Maar God het ’n ander plan gehad.” Só het priester Angelo Dicks van die Nuwe Apostoliese kerk in Ocean View Saterdag op Anishca se begrafnisdiens gepreek. Dicks se boodskap was maar kort en kragtig om by die Covid-19-begrafnisprotokolle te hou. Die jong ma met die “smiling eyes” het haar maand lange stryd teen Covid-19 op 14 Januarie verloor. Anishca is op 13 Desember in die Vishoek-hospitaal opgeneem toe sy en haar ongebore baba nie genoeg suurstof ingekry het nie. Sy’t self later op Facebook gevra mense moet vir haar bid sodat sy haar nuwe babadogtertjie, klein Azariah, kan vashou omdat sy nog nie haar baba ontmoet het nie. Toe sy na Groote Schuur se waakeenheid oorgeplaas is, het haar ma, Deidre Morris, mense op hoogte gehou van haar toestand en steeds gevra dat mense vir haar kind moet intree. Anishca het egter daarna nooit uit ’n kunsmatige koma gekom nie. Dicks se boodskap het uit Jakobus 4 gekom. Hy’t bygevoeg: “Ons het gebid en ons maak planne, maar niemand is seker van môre nie. God het ’n ander plan gehad. Ons moet sy purpose aanvaar.” Deidre het haar herinneringe aan haar enigste kind in ’n brief neergepen wat in die kerk voorgelees is. “Ons twee was meer soos susters, nie ma en dogter nie.” Anishca het die laaste paar jaar by haar kêrel en die kinders se pa, Ashley Robyn, gewoon. Hul vier­jarige seuntjie, Azahiah, woon steeds by hom. Deidre sê sy gaan dit veral mis dat Anishca enige tyd by die huis opgedaag en iets te ete gesoek het. Anishca se babadogtertjie is in Deidre se sorg.