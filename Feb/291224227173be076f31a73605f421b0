ONTHOU julle nog vir Silento van daai 2015 hit song “Watch Me (Whip/Nae Nae)”? Nou, dié one-hit wonder wie se regte naam Richard Hawk is, is Maandag gearresteer vir die moord op sy neef Frederick Rooks. Silentó (23) se neef is op 21 Januarie dood aangetref. Hy is aangekla van die brutale moord op sy neef en is tans in die DeKalb-tjoekie in Georgia, Amerika. Luidens die tydskrif XXL is die 34-jarige slagoffer vol bloed gevind nadat hy in die gesig en been geskiet is. TMZ berig daar is agt koeëldoppies op die toneel in Panthersville, Georgia, gevind. Dit is ook nie die hitmaker se eerste ontmoeting met die gereg nie. Hy is onlangs daarvan aangekla dat hy vreemdelinge met ’n byl aangerand het.