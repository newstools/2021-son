TWEE mense wat die Rage-fees in KwaZulu-Natal bygewoon het, het voor die event al positief vir Covid-19 getoets. Altesaam 848 mense het na die tyd die corona-virus opgedoen, het 'n verslag van die nasionale instituut vir oordraagbare siektes (Nios) bevind. Nios het met 'n ondersoek begin nadat hulle deur 'n dokter in Hillcrest in KZN ingelig is oor 'n aantal nuwe gevalle onder jong mense wat die Rage-fees in Ballito bygewoon het. Die ondersoek het bevind twee mense het voor die fees positief getoets. "Dit dui op 'n gebrek aan dissipline en onverantwoordelike risiko-gedrag onder feesgangers omdat daar nie aan die aanbevole voorkomingsmaatreëls voldoen is nie," lui die verslag. Nios sê sulke geleenthede, soos die een by Tin Roof in Oktober in die Wes-Kaap, moet as onnodig geag en verbied word. - News24