DIE dood van vier seuns wat versmoor het nadat hulle in ’n gat geval het, het die gemeenskap van Nyanga geruk. Wat dit erger maak, is dat lede van die gemeenskap dié einste gat self gegrawe het. Die tragedie het hom Maandag langs die N2-snelweg by Borcherds Quarry Road afgespeel. Die slagoffers is Nqabayethu Mlaza, Axolile Maba­ngula, Azola Quweni en Ivakele Dalasile. Volgens Nyameka Mapolisa, ’n lid van die Siyalungisa-buurtwag, weet hulle al lank inwoners gebruik van hierdie sand. Mapolisa het aan Son gesê as dit nie vir die inwoners was wat die sand weggedra het nie, sou dié tragedie nooit gebeur het nie. Sy was erg geskok toe sy van die voorval te hore kom. Mapolisa het vertel: “Ons het aan die ander kant gewerk en was besig om klaar te maak toe ons van die voorval hoor. “Voordat ons na die toneel is, het ek seker gemaak my seun by die huis is oukei. “Toe ons by die toneel kom, het ons gesien hoe hulle daar na die vier seuns soek. “Hulle het gegrawe sodat hulle die vier kinders se lyke kon vind. “Ek het so sleg gevoel, want daar is al hóéveel keer vir die gemeenskap gesê om op te hou om van die sand te vat. “Hulle het eers van die ander kant van die brug se sand gebruik en nou gebruik hulle hierdie sand.” Volgens Mapolisa was hulle bewus van die gat, maar niemand het eintlik besef hoe groot dit regtig is nie. Sy het gesê die gemeenskap weet die kinders speel gereeld hier omdat hulle nie ’n veldjie het waar hulle kan speel nie. Die burgemeester van die Stad Kaapstad, Dan Plato, was ook op die toneel terwyl Son gister daar was. Konstruksiewerkers was kliphard besig om die massiewe gat toe te bou. Volgens Plato was die gat so diep, dit het amper heeltemal onderdeur die N2-brug gestrek. Plato het self tot binne-in die gat geklim om te kyk hoe diep die kinders ingesluk is, maar is gevra om liewer uit te kom omdat dit nog te gevaarlik is. Hy het egter bevestig dat die gemeenskap van die sand gebruik om mee te bou. Plato het gesê: “Ek verstaan hulle sê dit is goeie sand omdat die paaie daarmee gebou word. “Hier was reeds ’n groot gat toe die kinders hier kom speel het. Ek dink nie hulle het ooit gedink dat die kinders verder aan die gat sou grou nie. “Die kinders het in daai gat ’n nog groter gat gegrawe. “Ek dink toe die kinders so diep in was en met die gery van die karre op die brug, het dit veroorsaak dat die sand op hulle inval. Begrawe “Die sand was te swaar op hulle en hulle kon nie uitkom nie. “Die kinders het versmoor.” Volgens Plato het die ouers hom in kennis gestel dat hulle nie geld het om die kinders te begrawe nie. Hy het gesê hy sal ’n plan maak om die kinders se begrafnisse uit die burgemeestersfonds te betaal. Plato sal vandag met die ouers vergader. Hy het ook gesê daar sal later ’n waarskuwingsbord op die toneel opgerig word. Plato het gevra dat veral geregsdienaars op die uitkyk moet wees vir sulke gevaarlike plekke. Jermaine Carelse, woordvoerder van die Stad Kaapstad se reddingsdienste, het bevestig hulle het die vier kinders se liggaam uit die gat verwyder. Volgens Carelse het hulle Maandag omstreeks 15:00 die oproep ontvang dat etlike­ kinders­ by die kruising van die N2 en Borcherds Quarry Road in ’n gat geval het. Hy het gesê brandweerspanne het net ná 18:00 op die lyke van twee van die kinders afgekom. Volgens Carelse is die derde­ seuntjie se oorskot sowat vier ure later gevind en die laaste een s’n eers gisteroggend 02:21.