ELTON Lotriet het meer as 25 jaar gelede as 19-jarige administrateur en skeidsregter op senior vlak begin en hy is nou gereed om die pos as president van die Cape District Football Association (CDFA) te pak. Die 44-jarige administrateur het gesê hy het hom beskikbaar gestel om die presidentspos van die vereniging te beklee waar hy sy eerste tree as administrateur gegee het. Lotriet is tans senior adjunkpresident van die LFA en het ook voorheen die pos van tesourier beklee. Die unie, met sy hoofkwartier op die William Herbert-sportterrein in Wynberg in die Kaap, is in 1927 gestig. Dit is ook een van die grootstes in die Wes-Kaap en spog met ’n ryk geskiedenis. Lotriet sê sy ouderdom moet geensins as aanduiding dien dat hy minder bekwaam is as enige ander kandidaat wat ouer as hy is nie. “Nee, wat, ek kom deur deur die ranks. Ek het my vaardighede onder die gesoute administrateurs geslyp. “Ek het ook in verskillende poste op verskeie komitees gedien en daar ook leiersposisies volgestaan.” “Ek het soos ’n vakleerling my tyd uitgedien en my administratiewe vaardighede onder talle van my voorgangers verfyn. “Dit wil nie sê ek het nie nog baie om te leer nie. Ek weet die pos is soos ’n drukpot,” voeg hy by. Lotriet kom teen Wayne Jones te staan nadat die huidige president, Nathan Less, hom nie weer verkiesbaar gestel het nie. Die verkiesing sal plaasvind sodra die Covid-19- reëls­ dit toelaat. Jones is die huidige adjunk-tesourier en dien ook reeds jare in die CDFA se bestuur.