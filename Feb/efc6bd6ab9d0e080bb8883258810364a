PRES. Cyril Ramaphosa gaan vanaand om 20:00 die land toespreek oor nuwe verwikkelinge rakende die regering se pandemie-planne. Die presidensie sê in 'n verklaring Ramaphosa se toespraak volg op vergaderings van die nasionale corona-virus-bevelsraad, die president se koördineringsraad en die kabinet. Daar word sedert die naweek bespiegel dat Ramaphosa die verbod op drankverkope gaan lig en dat strande weer oop gaan wees. Die vakbondfederasie Cosatu het verlede week die regering gevra om drankverkope weer toe te laat. Cosatu het gesê amper 'n miljoen werkers se voortbestaan hang van drankverkope af. "Die huidige verbod op drankverkope is rampspoedig en 'n verlengde verbod gaan hul oorlewing in gevaar stel. Ons kan eenvoudig nie bekostig om nog werke of besighede te verloor nie," het Cosatu gesê. 