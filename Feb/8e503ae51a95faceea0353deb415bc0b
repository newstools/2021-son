TE MIDDE van die Covid-19-pandemie maak ’n gesin van Riviersonderend hul eie pandemie deur. Edwina en Cornelius Botha was platgeslaan toe hulle die nuus kry dat hul oudste kind, Corlihano (9), kanker het. “Ek het myself gevra wat ek verkeerd gedoen het en net gebid dat my kind dit oorleef,” sê Edwina. Sy vertel Corlihano het in Julie begin kla van maagpyne, maar dit het net saans slapenstyd gepyn. “Ons het net elke keer by die apteek vir hom iets gaan koop, want as gevolg van die virus wou ons nie met hom by die kliniek gaan sit nie.” Edwina vertel haar seuntjie het twee maande pyn verduur. “Een middag kom Corlihano na my toe en sê vir my hy voel ’n knop op sy maag en dat dit baie hard is. Ek is toe dadelik kliniek toe. Hulle verwys my toe na die Caledon-hospitaal toe en van daar af Worcester-hospitaal toe. “Daar gekom, sê die dokter vir my hulle kan sien daar sit ’n groot massa in Corlihano se maag en dat dit moontlik kanker kan wees, maar hulle is nog nie seker nie,” vertel sy. Die mammie sê hulle is toe verwys na die Tygerberg-hospitaal vir nog ’n opinie. Gedurende hul besoek aan dié hospitaal het Corlihano se pyn vererger en hy het pynmedikasie gekry. Edwina sê limfoom is toe in September by Corlihano gediagnoseer. “Ek was platgeslaan. Al wat ek kon vra, is of my kind dit gaan oorleef. “Ek het myself oor en oor gevra wat ek verkeerd gedoen het. Waar het ek ’n fout gemaak? Toe ek swanger was? Ek het geworstel en vir die Here gevra hoe ek vir my seun moet sê hy het kanker.” vertel sy. Edwina sê sy het toe vir haar kind verduidelik wat hom makeer. “Corlihano het vir my gekyk en gesmile, maar niks gesê nie. “Ek het weer vir hom gesê: ‘Jy het kanker, my seuntjie,’ en dat daar treatment is daarvoor. Uitgeval “Hy het my weer gekyk en gesê: ‘Mammie, dis orrait. ‘My oupa Neels het ook kanker en hy lewe nog en sy hare het uitgeval en dit het weer gegroei.’ “Ek kon nie praat nie, want ek was nie dít te wagte nie,” sê Edwina. Volgens haar het Corlihano se chemoterapie begin kort nadat sy vir hom vertel het hy het kanker. “Ek wil net vra dat mense vir hom bid vir genesing, asseblief, want hy kry nog vir twee maande chemoterapie,” sê sy. “Die grootste versoek is gebed, gebed, gebed vir hierdie familie,” het hy gesê.