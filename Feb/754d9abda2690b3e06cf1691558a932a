CALLUM Hudson-Odoi sal sy lus vir sokker speel beslis moet opskerp as hy in die Chelsea manager, Thomas Tuchel, se planne wil bly. Tuchel het in Saterdag se gelykopstryd teen Southampton ’n voorbeeld van Hud­son-Odoi gemaak. Dié doelskieter is in die tweede helfte as plaasvervanger vir Tammy Abraham op die veld gebring. Maar met 14 minute se speeltyd oor het Tuchel hom van die veld gepluk. “Nee, dit was niks met ’n besering te doen nie,” het Tuchel sy besluit verduidelik om Hud­son-Odoi te vervang. “Ek was glad nie gelukkig met sy houding, energie en die druk wat hy op die verdediging toegepas het nie. “In ’n wedstryd waar dinge nie maklik is om kanse te skep nie, moet jy kan staatmaak op goeie druk op die verdediging om foute af te dwing en om daai tweede balle te kry en dan makliker kanse te skep. “Om dít reg te kry, moet jy geheel en al aangeskakel wees en skerp bly vir teenaanvalle. Ek het net nie daai gevoel van Callum gekry nie. “Hy het kanse gemis op die teenaanval en baie maklik besit afgestaan. Ek het net die gevoel gekry dat hy nooit in die wedstryd was nie.” Onregverdig Tuchel sê egter nie hy het nou vertroue in Hudson-Odoi verloor nie. “Hy het tot dusver elke wedstryd vir ons gespeel, maar vandag was ek naby aan hom en ... ek weet nie, miskien was dit onregverdig, maar ek het net nie daai gewone gevoel van hom gekry nie. “Dit was ’n moeilike besluit, maar nie een wat enige kwade gevoelens tussen ons sal veroorsaak nie,” het Tuchel verder gesê. – Sky Sports