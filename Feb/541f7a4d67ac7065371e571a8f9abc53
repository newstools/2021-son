WORCESTER. – Die vermeende hamermoordenaar Moegamat Fortuin (41) sal Woensdag weer hof loop. Son het verneem dat die saak nie meer in die landdroshof in Worcester verhoor gaan word nie. Dit gaan in die Wes-Kaapse hooggeregshof in Kaapstad aangehoor word. Die slagoffers se familie was gister omgekrap toe hulle by die hof kom net om te verneem dat Fortuin nie daar verhoor gaan word nie. Gesteek Son het verlede jaar berig Fortuin het na bewering sy eks-meisie Melvinia Adler (30) en haar laitie, Jovante Adler (10), in hul huis met ’n hamer doodgeslaan. In ’n nadoodse ondersoek is bevind dat beide ma en seun ook met ’n skerp voorwerp gesteek is. Son het die moordhuis ’n dag ná die voorval besoek. Mense was toe besig om die bloed van die mure en vloer af te was. Familielede van die twee slagoffers het die moorde as baie wreedaardig beskryf. Hulle het gister aan Son gesê hulle hoop dat die doodstraf weer ingestel sal word.