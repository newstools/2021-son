’N MAN wat hom as ’n prokureur voorgedoen en saam met sy broer op agt klagte van bedrog tereggestaan het, is Vrydag in die Oudtshoorn-streekhof op ál die klagte skuldig bevind nadat hy ’n U-draai gemaak en skuld erken het. Abraine Coerecius (41), van Oudtshoorn, het aanvanklik net op twee klagte skuld erken: dat hy hom as prokureur voorgedoen en geldwassery. Op die ses klagte van bedrog het hy eers onskuldig gepleit; hy het wel skuldig gepleit op die alternatiewe klagte van diefstal. Belofte Coerecius is daarvan aangekla dat hy by ses geleenthede aan drie persone erwe of huise verkoop het wat hy in werklikheid nie besit het nie. Hy het teen meer as R440 000 vier erwe in Knysna en Plettenbergbaai aan Benjamin Vrey en sy seun verkoop, vir ’n bedrag van R160 000 ’n huis in Knysna aan Louis Booysen en teen ’n bedrag van R160 772 ’n erf met die belofte om ’n huis daarop te bou aan Lawak Abrahams. Coerecius het Vrydag getuig sy broer, Anthony Coerecius, was nie bewus van die transaksies nie. Hy het getuig hy het die geld vir sy eie besigheidsdoeleindes gebruik en vir die opgradering van sy ma se huis. Kommissie Coerecius het ook getuig dat hy ’n e-pos-adres vir sy broer geskep het waarvan dié nie geweet het nie. Sy broer het ook nie geweet hoe hy die geld bekom het nie. Hy het aan hom gesê dis kommissie. Hy het erken hy het verkeerd gedoen en gesê hy sal sy straf vat. Streeklanddros Ntsoki Moni het die saak vir vonnisverrigtinge tot 25 Februarie uitgestel en gelas dat Coerecius, wat tot dusver op borgtog buite was, aangehou word. Sy broer is vrygespreek en ontslaan.