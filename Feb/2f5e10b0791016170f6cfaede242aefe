'N JONG man (25) van Port Elizabeth is in hegtenis geneem kort nadat hy na bewering 'n 43-jarige inwoner van Cotswold doodgesteek het. Volgens kapt. Sandra Janse van Rensburg, 'n polisiewoordvoerder, het die voorval Dinsdagoggend in Williamstraat plaasgevind ná 'n onderonsie tussen die verdagte en oorledene. Die oorledene, wat intussen as Bobby Matthews geïdentifiseer is, was om 10:00 saam met sy broer na sy woonstel toe die verdagte hulle by die ingang van die kompleks gewaar het. Die verdagte, wat die slagoffer geken het, het hom by die hek genader en 'n onderonsie het ontstaan. Janse van Rensburg sê Matthews is na bewering in die nek gesteek voordat die verdagte van die toneel gevlug het. Matthews is deur sy broer na die hospitaal gehaas, waar hy later aan sy besering beswyk het. Die polisie het vinnig op die voorval reageer en inligting ontvang dat die verdagte by 'n nabygeleë winkel was, waar hy gearresteer is. Die verdagte verskyn later dié week in die Port Elizabeth-landdroshof. - AlgoaFM