’N PA van twee kinders wat R32 miljoen met Lotto Plus 1 gewen het, het sy geld gaan opeis. Die 50-jarige man het die draw van 16 Januarie gewen met ’n Quick Pick van R80 by ’n winkel in Turffontein, Johannesburg. Hy bly by sy ma, maar wil nou ’n huis koop. Hy speel reeds jare lank Lotto, maar kon nooit wen nie en hy het geglo hy sal eendag baie geld wen. “My droom het ná al die jare waar geword,” sê hy. Hy sê hy gaan definitief nie skielik extravagant begin leef nie. Hy fokus op belangrike dinge. “Ek bly al lank saam met my ma in die flat. Ek wil eers ’n huis koop waar ek en my ma gemaklik kan bly.” Die man sê hy wil vir sy twee dogters se studies betaal, ’n kar koop, mediese fonds-dekking kry en sy geld belê. Hy het die nuus net met sy naaste familielede gedeel en hy het trauma counselling by Ithuba gekry.