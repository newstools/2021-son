ZOAR. – Cops is in die kruisvuur nadat Son berig het oor die ondersoekwerk na ’n huis in Protea Park wat gesmash is. Inwoners maak ernstige bewerings teen die bloues. Meryl Daniels, ’n opvoeder en ’n bekende in GPF-kringe, is ontevrede daaroor dat niemand aangekla of vervolg is nadat ’n oproerige skare haar oorlede suster, Rosalyn, se huis gesmash het nie. Daniels het gesê: “Selfs die polisie was op die toneel. Het hulle ook niks gesien nie? “Dis hoe die speurders sake ondersoek. Ek weet my God leef. Hoe kan niemand vervolg word nie? “Daar was dan ’n wolk van ooggetuies. Die speurders se ondersoekwerk het die saak opgemors. Ek is gatvol vir hulle.” Op Facebook het inwoners ook hul digitale pen in gal gedoop. Wilfred Dickens het die situasie as “uiters pateties” beskryf. Amanda Bantom het geskryf: “Die mense is nie bang vir die polisie nie, want hulle sien daar kom niks van die sake nie.” Op Facebook is ook beweer polisielede is betrokke by smokkelary en dat hulle niks oorkom nie. Kapt. Malcolm Pojie, ’n polisiewoordvoerder, het soos volg op die aantygings gereageer: “Bewerings dat lede by smokkelhandel betrokke is, word as baie ernstig gesien, al is die bewerings­ in die breë en algemeen gemaak en dit het oënskynlik geen substansie nie. “Daarom nooi ons die bronne uit om die bewerings op skrif te stel sodat ’n onafhanklike beampte dit volledig kan ondersoek. “In hierdie geval nooi ons ook sodanige persoon of persone uit om die stasiebevelvoerder te spreek sodat die nodige interne prosesse aan die gang gesit kan word. Afgehandel “Die saak van opsetlike saakbeskadiging word as afgehandel beskou.” Daniels wil nou die saak na die polisie se ombudsman verwys.