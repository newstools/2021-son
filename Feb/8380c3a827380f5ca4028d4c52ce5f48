DIE Proteas se toer in Pakistan ontaard nou vinnig in ’n nagmerrie. Die room van SA krieket het Donderdag in die Gaddafi-sta­dion in Lahore die eerste van drie T20I’s met 3 lopies verloor. Suid-Afrika het 19 van sy laaste beurt makeer om ’n onwaarskynlike oorwinning te behaal. Bjorn Fortuin (17 van 9 balle) het sy bes probeer, maar kon nie ’n ses van die laaste bal van Faheem Ashraf slaan nie. Suid-Afrika se onvermoë om spin te speel, is weer bewys. Usman Qadir (2/21) het die Protea-kolwers na strooihalms laat gryp en sy bybreek- en goëlballe het hulle bamboozle. Vroeër het Heinrich Klaasen die loot gewen en die tuisspan ingestuur. Pakistan se beurt het op katastrofiese wyse begin toe sy kaptein en sterkolwer, Babar Azam, met die tweede bal van die eerste beurt skitterend deur Fortuin uitgehardloop is. Fortuin, ’n linksdraaier, het die bal met sy regterhand opgepik en op flambojante wyse die paaltjies direk getref sonder om hande te verwissel. Haider Ali (21), Hussain Talat (15) en Khushdil Shah (12) het almal cameos gespeel maar Riz­wan, hoewel hy aanvanklik stadig begin het, het die besoekers genadeloos oor veral die bykant gestraf. Hy het sy honderdtal in die tweede toets vroeër vandeesweek opgevolg met ’n briljante onoorwonne 104. Dit het 7 sesse en 6 viere ingesluit en boonop van net 64 balle gekom. Dit het die tuisspan in staat gestel om ’n skaflike 169/6 in hul 20 beurte aan te teken. In die jaagtog het Janneman Malan (44 van 29 balle, 8x4 en 1x6) soos ’n stoomtrein begin, maar onbeholpe teen Qadir gelyk. Qadir het Malan en die debutant Jacques Snyman (2) kort na mekaar uitgehaal. Ritme David Miller (6) het ook weer teleurgestel en Heinrich Klaasen (12) het nie veel impak gemaak nie. Reeza Hendricks 54 (42 balle, 8x4) was by verre Suid-Afrika se beste kolwer, maar het gesukkel om sy ritme te vind. Sy stadige wegspring het die Proteas ook waardevolle momentum aan die begin gekos. Dwaine Pretorius en Bjorn Fortuin moes 19 van die laaste boulbeurt aanteken, maar ondanks hul beste pogings kon hulle net 16 slaan.