GRABOUW. – ’n Vrou wat veronderstel is om haar oudag rustig en sonder sorge deur te bring, sê sy het ’n helse lewe met haar twee seuns. Yonita Jooste (60) se man is ses jaar gelede oorlede. Sy sê sy sit met byna niks in haar huis nie soos haar twee seuns haar besteel om hul drug habit te onderhou. Jooste se twee seuns van onderskeidelik 30 en 36 jaar oud steel glo alles waarop hulle hul hande kan lê. Die 36-jarige seun was jare in die tronk. Jooste sorg vir sy 10-jarige kind. Hy en sy broer steel na bewering tot hul ma se klere. Haar laaste paar kerkskoene het ook voete gekry. Onder die laaste paar goed wat hulle in die hande kon kry om na bewering te verkwansel, is haar ketel en selfs die vullisdrom. Jooste sê sy moet haar kos by ander mense bêre of dit in ’n bak by haar kop hou terwyl sy slaap, anders word dít ook verkoop. As daar nie vir hulle kos is nie, breek hulle die huis af, sê Jooste. Daar is nie meer een heel deur of venster nie en die asbesdak is vol gate. Hulle het na bewering al gedreig hulle gaan die huis afbrand. Die jonger een is na verneem word ’n wynkop en daggaroker en die ouer een is op tik. Jooste is verlam in haar een arm en dis vir haar moeilik om te praat en te loop. Sy is in dié toestand nadat sy ’n bakleiery probeer opbreek het waarby die ouer seun betrokke was. Die jong met wie hy baklei het, het Jooste met ’n paal oor die kop geslaan. Sy moes ’n breinoperasie ondergaan. Sy het daarna ’n beroerte gehad. Mense in die gemeenskap gee Jooste darem so af en toe iets om te eet. Francis Botha, ’n kerksuster van Jooste, loer gereeld by die antie in om te sien hoe dit gaan. Sy vertel: “Dis hartseer om te sien wat so ’n liewe mens moet deurmaak. Interdik “Haar kinders, wat na haar moet omsien, maak nou op haar oudag haar lewe hel. Sy is bekeer en dit is haar geloof wat haar nog aan die gang hou.” Die polisie was aanvanklik traag om teen die twee broers op tree, hoewel ’n interdik teen die een broer uitgereik is. Die jongste kry sielkundige berading, maar die dokters by die daghospitaal het na bewering net altyd die verskoning dat hulle nie vir hom plek kry vir verdere behandeling nie. Dit is na verneem word ook die rede dat die polisie hom elke keer laat gaan wanneer hy “handuit ruk”. Die twee broers is einde ten laaste verlede week gearresteer en is tans in die tronk. Jooste vrees dat hulle dalk binnekort weer buite sal wees, soos in die verlede die geval was. Enige iemand wat Jooste kan help om weer op die been kom, kan Botha bel by 074 542 3135.