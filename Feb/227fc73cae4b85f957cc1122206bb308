ALTESAAM 15 verdagtes is Vrydagoggend in hegtenis geneem op bedrog- en korrupsieklagte wat na bewering tydens die roudiens en begrafnis van oudpres. Nelson Mandela gepleeg is. Die verdagtes sluit in hooggeplaaste werknemers van die Buffalo City-munisipaliteit, prominente politici asook sakemanne. Die klagte teen hulle hou verband met die verkryging van diensverskaffers deur die munisipaliteit vir die vervoer en bespreking van venues vir die roudienste vir Mandela en voorbereidings vir sy begrafnis. Kol. Katlego Mogale, 'n Valke-woordvoerder, sê die beweerde bedrog van sowat R10 miljoen het in die tydperk tussen 2013 en 2014 plaasgevind. Mogale sê die Valke se eenheid teen ernstige handelsmisdaad, het 'n deeglike ondersoek gedoen wat tot die arrestasies gelei het. Genl. maj. Obed Ngwenya, hoof van die Valke in die Oos-kaap, het die ondersoekspan geloof.  