SEDERT sy tweelingseuns hom ingelig het van sy seun Orderick Lucas se verdwyning, is Kounkou ‘Saffraan’ Dziendelet steeds nie homself nie. Die pappa van vier het Dinsdag in die Kaapse hooggeregshof gehuil terwyl hy in die saak, waar sy kind se vermeende moordenaar verskyn, getuig het. Saffraan en Orderick se ma, Davidene Lucas, is sedert 2009 jaar in ’n romantiese verhouding. Hulle het saam vier seuns, waarvan hul jongste nou vyf maande oud is. Hul tweelingseuns van sewe jaar oud is in pleegsorg en hul vyf maande oue baba is in ’n plek van veiligheid. Die baba is na Orderick se dood gebore. Orderick is in die oggendure van 25 Maart 2019 in die sorg van Melvin Volkwyn laas lewend gesien. Sy lyk is op 2 April in ’n drein naby Wittebolstraat in Eersterivier naby sy ouma se huis gevind. Die kind en sy broers was toe al deur die welsyn in hul ouma se sorg geplaas. Saffraan, ’n Kongoleese, sê hy was die Donderdag ná die 25ste by die ouma se huis om te gaan kyk hoe dit gaan met sy kinders. Daar het die tweeling hom ingelig dat hul broertjie weg is. Hy sê hy is dadelik polisiekantoor toe om te gaan navraag doen. By die polisiekantoor het hulle egter niks geweet van ’n vermiste kind nie en hy is weer terug na die ouma se huis. Toe hy daar kom was die polisie en ’n soekgeselskap besig om na Orderick te soek. "Davidene en Mel het ook gesoek. Hy het hulle gevra waar is die kind, maar hulle het net gehuil," vertel die pappa. Die hof het gehoor dat Saffraan vir Melvin die Maandag gevra het waar Orderick is. Volgens sy getuienis het Melvin gesê die kind is by sy huis. Later het hy gesê hy het Orderick na sy ouma geneem. Volgens Kounkou is hy nou nog nie oor sy kind se dood nie. Die saak duur voort.