DIE vermeende leier van die 27-bende, William “Red” Stevens, is Dinsdagaand voor sy huis in Kraaifontein doodgeskiet. Volgens kol. André Traut, ‘n polisiewoordvoerder, het die voorval omstreeks 18:35 in Rembrandt-straat plaasgevind. "Die omstandighede rondom die voorval word nog ondersoek. "Drie onbekende mans wat van die toneel af gevlug het, is steeds soek.” Red het verlede jaar op 22 Desember saam met Mark Lifman en Jerome "Donkie" Booysen, vermeende leier van die Sexy Boys, in die Kaapse landdroshof verskyn op klagtes wat verband hou met die moord van Brian Wainstein. Wainstein was bekend as die Steriod King. Wainsten is in Augustus 2017 in sy huis doodgeskiet terwyl hy geslaap het. Die staat beweer Lifman het vir Donkie betaal om vir Wainstein te laat uithaal. Steven was daarvan beskuldig dat hy die hit laat uitvoer het. Fabian Cupido en twee broers, Matthew en Sheldon Breet dien reeds straf uit vir die moord. Fabian was die hitman. Die Breet-broers het voorheen vir Wainstein gewerk. Lifman, Booysen en Red is elk op borgtog van R100 000 vrygelaat en onder huisarres geplaas. Son verneem Red is nege keer raakgeskiet. Hy het by sy huis aan sy wonde beswyk. Enigeen met meer inligting oor die voorval kan die polisie se CrimeStop by 08600 10111 bel.