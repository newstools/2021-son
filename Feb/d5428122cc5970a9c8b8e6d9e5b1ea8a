WEENS die streng lockdown-regulasies in Europa kan Tian Fick se beoogde geveg in Skotland in April of Mei dalk uitgestel word. Die pas gekroonde Suid-Afrikaanse swaargewig-bokskampioen se afrigter, Matt Leisching, sê as sy geveg teen die Skotse kam­pioen, Jay McFarlane, vir eers op ys gesit word, is die moontlikheid sterk dat Fick sy titel plaaslik sal verdedig. Fick het by meer as een geleentheid gesê hy sal die titel net een keer verdedig. “Daarna sal ek die titel prysgee sodat ander boksers om die vakante titel kan kragte meet,” sê hy. Fick sê egter hy sien daarna uit om in Skotland “behoorlik getoets te word teen iemand wat veel meer ervare as ek is. “McFarlane is ook nog nooit uitgeslaan nie en het 12 van sy 17 gevegte gewen. “Hyself het vyf boksers droomland toe gestuur. “Hierna sal ek presies weet wat my posisie as SA kam­pioen is. “En met die SA titel in my agtersak, kan ek nou my boks begin geniet. Ek sien uit na die jaar wat voorlê,” sê die 36-jarige. Fick kan aan twee of drie gevegte in die buiteland deelneem voordat hy ’n finale besluit oor sy loopbaan sal maak.