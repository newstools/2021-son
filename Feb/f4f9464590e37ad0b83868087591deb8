DIE Proteas voel hulle kan steeds hul toets teen Pakistan in Rawalpindi wen en sodoende die reeks van twee vyfdagtoetse gelyk trek. Dít ten spyte daarvan dat Pakistan ná drie dae se spel die hef in die hand het. Die tuisspan het tans ’n voorsprong van 200 in die tweede beurt – en nog vier paaltjies in die bank. Die linkshandige draaiboulers George Linde (3/12) en Keshav Maharaj (2/74) het die Proteas ietwat terug in die wedstryd geboul ná nog ’n teleurstellende poging met die kolf. Suid-Afrika kon net 201 in hul eerste beurt bymekaarskraap, met Temba Bavuma (44*) die enigste kolwer wat hond haaraf gemaak het teen die omgekeerde swaai en vaardighede van Hasan Ali (5/54). Bygesê, die Proteas se keuse van houe het veel te wense oorgelaat en hulle sal besef dat dít in toetskrieket nie goed genoeg is nie. Quinton de Kock is ’n sprekende voorbeeld hiervan. Sy 29 het van net 20 balle gekom. Dit wou voorkom asof hy op pad terug was na goeie peil. Maar een van sy los dryfhoue buitekant van die wegpen het hom sy paaltjie gekos toe Shaheen Afridi hom geboul het. Benewens die swak houe is daar wéér twee kolwers uitgehardloop – dié slag Wiaan Mulder (33) en Kagiso Rabada (0). Maar kan hulle nog die wedstryd wen? “Ja, vir seker,” het Linde laat hoor. “Ek dink as hulle môre vinnig vier paaltjies verloor is ons vir seker diep in die game. Ek is optimisties dat ons hierdie game kan vat.” Suid-Afrika se kolwers sal egter tot hul volle potensiaal moet kolf as hulle enige kans wil staan om dié haas uit die hoed uit te pluk.