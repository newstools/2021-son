LEDE van die drankbedryf is bly vir die opheffing van die drankverbod, maar meen dit het dalk te laat gekom om sekere besighede van ondergang te red. Patricia Pillay, uitvoerende hoof van die Beer Association of South Africa (Basa), het aan Jacaranda FM gesê baie besighede se lot is reeds bepaal. Pres. Cyril Ramaphosa het Maandagaand aangekondig drankverkope gaan weer toegelaat word. Pillay meen Ramaphosa se aankondiging gee klein besighede 'n greintjie hoop, maar daar is geen waarborg dat die boetiekbier-bedryf gaan herstel nie. Die situasie vir kleinsake-eienaars en boetiekbierbrouers is beroerd, sê sy. "Die laaste twee keer wat drankverkope verbied was, het dit 'n rampspoedige impak op die bierbedryf gehad met 'n geraamde verlies van 7 400 werke, R14,2 miljard in verkoopinkomste en meer as R7,8 miljlard se verlies in belasting en aksynsreg. "'n Peiling van die Craft Brewer's Association of South Africa dui aan dat 87,5% van boetiekbierbrouers steeds die risiko loop om permanent hul deure te sluit - en met geen verligting van die regering, gaan dit heel moontlik 'n werklikheid word." Pillay sê hulle het aan Ramaphosa en die departement van handel, nywerheid en mededinging geskryf vir dringende ingryping van die regering om werke en klein sake-ondernemings te red. - Jacaranda FM