DIE plaaslike reeks Dam volg die storie van ’n familie en ’n dorpie met baie donker geheime. Ek het julle al voorheen vertel van dié oorspronklike Showmax-reeks wat laat laas jaar met verfilming in die Oos-Kaap klaargemaak het. Dis nou kant en klaar en ons kan van 22 Februarie na die stuk kyk wanneer dit op dié stroomdiens launch. Vereer Dit is ’n sielkundige riller deur die viermalige Safta-wenner Alex Yazbek. Dam is ’n riller-reeks in agt aflewerings. Dit is in vennootskap met die Oos-Kaapse Ontwikkelingskorporasie vervaardig. Dit is in Bedford en Ade­laide in die Amathole-distrik verfilm. In die hoofrol is die aktrise Lea Vivier, wat al op die Silwerskermfees vereer is met die toekenning vir beste aktrise. Sy speel Yola Fischer, wat van Chili terugkeer na die Oos-Kaap vir die begrafnis van haar pa. By haar terugkeer vind sy ’n reeks onverklaarbare en donker gebeure. Haar suster, Sienna, (vertolk deur Natasha Loring) erf die plaas wat haar pa agtergelaat het en haar ma is in ’n geestesinrigting. Yola begin haar werklikheid bevraagteken wanneer haar medisyne opraak en sy gekonfronteer word deur geeste wat haar aandag wil hê. Als kan natuurlik dalk net in haar kop wees. Pallance Dladla (Shadow, Isibaya), wat al twee Saftas gewen het, vertolk die rol van die biker Themba. Themba en Yola is in ’n verhouding. Die Safta-wenner Antoinette Louw (An Act of Defiance, Die Laaste Tango) speel hul antie Dora­. Neil Sandilands het vir dié reeks van Hollywood teruggekeer. Die driemalige Safta­bekroonde kinematograaf Tom Marais het die verfilming behartig.