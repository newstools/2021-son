DIE AfricanX Trail-wedloop het vanjaar 10 atlete aangestel as ambassadeurs vir dié uiters gewilde driedaagse skofwedloop. Die langasems gaan sake van Vrydag 26 Maart tot Sondag 28 Maart in spanne van twee oor skouspelagtige terrein vanaf Houwhoek in die Overberg-streek uitspook. Op die eerste dag moet deelnemers sowat 24 km aflê. Dag 2 se skof is 32 km, maar die derde dag se skof is net 18 km. Die 10 ambassadeurs is Nicholas­ Rupanga, Noel Ernstzen, Blake Dyason, Ashraf Orrie, Nonhlakanipho Tau, Luca Hart, Franza Landman, Micaela Clifford, Nico Sterk en Songo Fipaza. Michael Meyer, besturende direkteur van Stillwater Sports, wat die wedloop vanjaar die 11de keer aanbied, sê hulle is verheug om 10 ywerige ondersteuners as AfricanX-ambassadeurs te verwelkom. “Wanneer jy na die agtergrond van elkeen van die ambassadeurs kyk, sal jy besef dat trail-wedlope geweldig gewild is onder mense wat van diverse agtergronde afkomstig is. “Onder die 10 ambassadeurs is ’n musikant, ’n model en selfs ’n coach. Die ding wat almal gemeen het, is dat hulle daarvan hou om aan trails en veral van die AfricanX Trail-wedloop deel te neem. Ons is trots daarop om hulle as lede van ons span te verwelkom en sien uit daarna om hulle in aksie te sien.” Volgens Orrie, van Plumstead in die suidelike voorstede van Kaapstad, is die AfricanX die lekkerste trail-wedloop in Suid-Afrika. Orrie sê: “Ek sal dit vir niks in die wêreld misloop nie. Dit is ’n rustige wedloop wat nie te tegnies is nie. Groentjies kan dié driedaagse wedloop maklik voltooi. “Die wedloop is nie net goed georganiseer nie; die roetes is asemrowend. Ek gaan saam met my vrou, Roldah, in ’n gemengde span aantree. Ons span se sterk punt sal beslis geduld wees. Ons hou baie terug wanneer ons hardloop en daar gaan geen sprint tot die eindpunt wees nie.”