SIR Alex Ferguson, legendariese voormalige Manchester United manager, sê sy grootste vrees was dat hy sy geheue sou verloor nadat hy in 2018 bloeding op die brein gehad het. Die Skot moes vir lank in die waakeenheid bly nadat hy dié mediese probleem ervaar het. Ferguson het sy stilswye nou verbreek net weke voordat sy nuwe sokker­dokumentêr, Sir Alex Ferguson: Never Give In, uitgereik gaan word. Met die moontlikheid dat Ferguson aan geheueverlies sou lei, het hy sy seun ingespan om sy lewensverhale op en van die veld af vas te vang. “Geheueverlies was my grootste vrees toe ek in 2018 breinbloeding opgedoen het,” het Ferguson gebieg. Argiefmateriaal “Met die maak van hierdie film kon ek die belangrikste oomblikke van my lewe, goed en sleg, weer besoek. “Deur my seun Jason die regisseur te maak van hierdie film, verseker dit ’n eerlike en intieme weer­gawe,” het Ferguson, wat in 2013 uitgetree het, bygevoeg. Die film bevat voorheen ongesiene argiefmateriaal, sowel as getuienisse van sy vrou, Cathy, en hul drie seuns. Voormalige spelers soos Eric Cantona, Ryan Giggs en Gordon Strachan verskyn ook in die dokkie, net soos Archie Knox, wat sy assistent by beide Aberdeen en Manchester United was. – AP