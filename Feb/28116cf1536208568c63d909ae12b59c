“WAG totdat die minister die budget speech lewer, dan sal jy jou betaling kry.” Dis wat Kim van Zyl en ’n paar van haar kollegas moes hoor toe hulle oor hul geld uitvra. Van Zyl het in die Desember­vakansie as sekuriteitsbeampte by ’n skool in Belhar gewerk. Van Zyl sê toe sy gewerk het, het alles glad verloop. Sy het sonder om ’n break te vat of selfs dae af te vat regdeur die vakansie gewerk om die skool veilig te hou. Maar nou is die mammie so siek van wag op geld wat haar werkgewer haar skuld, dat sy ander mense wil waarsku. “Ek het vanaf 17 Desember tot 26 Januarie 2021 vir die sekuriteit-company Izwelethu Projects gewerk. “Hulle sou my 27 Januarie pay, maar toe is ek gevra om weer oor twee weke te bel om uit te vind wat aangaan.” Van Zyl sê sy het gewag omdat dit genoeg tyd was om voor te berei vir haar kind se skoolgoed. “Toe ek weer terugbel, het hulle gesê 15 Februarie sal my geld in wees. Ek het aanhou gaan kyk, maar daar is dan niks. “My kind moes sonder skoolgoed haar skoolloopbaan begin terwyl ek seker gemaak het dat die plek veilig is.” Ongelukkig Van Zyl is toe ingelig dat sy eers haar geld sal kry wanneer die minister van finansies oor die land se budget praat. “Ek wil net weet of dié mense besig is om ons vir ’n pop te vat. Ek is ongelukkig! Ek mean maar, dit was my eerste job in die lockdown­ en al is dit net R4 510, dit is my geld en wil ek dit hê!” Kerry Mauchline, ’n woordvoerder van die Wes-Kaapse onderwysdepartement, verduidelik dat maatskappye hul fakture ingedien het, maar die maat­skappy waarvoor Van Zyl gewerk het, het dit nog nie gedoen het. “Volgens die distrik het die maatskappy se Psira-dokumente (van die veiligheidsreguleerder) in Oktober verlede jaar verval. Nommer “Die maatskappy is in kennis gestel dat die betaling nie sonder ’n geldige Psira-sertifikaat verwerk kan word nie. Die maatskappy het nog steeds nie die dokumente ingedien nie.” Intussen vertel Sakhephi Mgidini, die maatskappy se CEO, dat hulle nog op die departement wag vir uitbetaling en dat niemand nog betaal is nie. “Die departement skuld ons nog die geld.” Toe Son hom vra of hy die departement gekontak het, het Mgidini gesê hy sal die ander CEO se nommer aanstuur. Dié nommer het egter net na voicemail oorgeslaan.