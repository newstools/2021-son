DIE Suid-Afrikaanse Rugbyunie se beplande Franchise Cup-kompetisie gaan na verwagting op 27 Februarie afskop. Luidens ingeligte bronne sal die Superrugby Unlocked- en Curriebeker-kampioen, die Bulls, die Oostelike Provinsie in een van die eerste wedstryde oor dié naweek pak. Die Olifante het Vrydag goedkeuring ontvang om in die Franchise Cup te speel, maar daar was ook slegte nuus vir die Oos-Kapenaars. Hulle gaan nie in die Curriebeker se Premierliga meeding nie. Die Oostelike Provinsie Rugbyunie se president, André Rademan, het in ’n sterk bewoorde brief sy ontevredenheid hieroor gedeel. Noudat die Olifante nie aan die Curriebeker se Premier­liga gaan deelneem nie, beteken dit hy loop ’n begroting van sowat R7 miljoen mis – geld wat sou kon sorg dat die OP ’n mededingende span aanmekaar kon sit. Soos sake nou staan, sal die Olifante in die Franchise Cup en later vanjaar in die Curriebeker se Eerste Liga hoofsaaklik met amateurspelers moet ploeg. Peter de Villiers, Olifante-afrigter, werk al sedert Desember met ’n groep spelers wat uit Baaise klubs byeengebring is. Ernstig Die enigste bekende name in sy groep is dié van die voormalige Southern Kings-flank CJ Velleman en die voormalige Sharks-losskakel Inny Radebe. Rademan skryf in sy brief aan SA Rugby: “As Suid-Afrikaanse Rugby ernstig is om die teiken te bereik soos uiteengesit in die strategiese transformasieplan van SA Rugby, en soos ooreengekom met die regering, is dit ononderhandelbaar vir die OP om in die Premierliga te speel, wat ’n belangrike platform is om die vaardighede en potensiaal van die land se beste etniese swart spelers ’n kans te gee. “Transformasie is die kern van SA Rugby se strategie om teen 2030 ’n aanvaarbare aantal swart spelers in ons nasionale spanne te hê. “Dit is ’n feit dat 99,9% van etniese swart spelers by ander unies van die Oos-Kaap afkomstig is.”