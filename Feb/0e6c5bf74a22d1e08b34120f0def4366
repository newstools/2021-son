DIE saak teen ’n vermeende verkragter van Beaufort-Wes is Maandag in die Oudtshoorn-streekhof vir uitspraak tot volgende maand uitgestel. Angus Minnaar (20) staan tereg vir die verkragting van ’n 13-jarige meisie, menseroof en roof met verswarende omstandighede. Op 15 Julie 2018 is die meisie en haar nefie (15) met ’n skaapskêr gedreig om na ’n rivier te stap. Hul voete is met ’n skoenveter vasgebind en die meisie is verkrag. Minnaar word ook daarvan aangekla dat hy op 27 Mei 2017 ’n 16-jarige seun met ’n mes gedreig en van R100 beroof en op 17 November vir Tescolene Cedras (24) van R50 beroof het. Die nefie het Maandag getuig Minnaar het hom met die dood gedreig as hy sou kyk wat hy met sy niggie doen. Hy het egter gesien hoedat Minnaar ’n kondoom uithaal en die meisie verkrag. Luidens getuienis voor die hof is semen van die beskuldigde in die kind se vagina gekry. Minnaar ontken skuld. Hy beweer sy het haarself uitgetrek en toe hy sien hoe klein haar vagina is, het hy gemasturbeer en die kondoom in die bosse gegooi. Volgens hom het hy dalk semen aan sy hand gehad en aan haar been gevat, waarna sy haar panty opgetrek het. Die aanklaer, Brandon Smith, het die hof gevra om dié weergawe te verwerp. Minnaar se prokureur, Wenzel Botha, vra vir sy vryspraak omdat sy weergawe redelik moontlik waar kan wees. Die saak is ná die slotbetoë tot 16 Maart uitgestel. Minnaar bly in aanhouding.