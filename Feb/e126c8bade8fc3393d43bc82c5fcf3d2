VERLEDE jaar was die jaar van verpleegsters, maar dit beteken nie alles het glad vir die span “un­sung heroes” verloop nie. Baie van die personeel het van hul kollegas, vriende en familie weens Covid-19 verloor. Dis hoekom die span van die Mitchells Plain-distrikshospitaal gister byeengekom het vir ’n gedenkdiens vir geliefde kollegas wat hul stryd teen die virus verloor het. Suster Aletta Brown, hoof van verpleging by die hospitaal, het gesê: “Ons doen hierdie werk om te genees. “Ons almal as mediese personeel weet hoe belangrik dit is om ’n wond skoon te maak sodat dit kan genees. Dit is ons manier van genees. “Die pandemie het soveel van ons weggevat en ons kon nie eens vrede met dit maak nie omdat protokolle ons nie toegelaat het nie. “Daar was geen ruimte om asem te haal nie. Ons kon nie ons final goodbyes sê nie en ons kon nie mekaar ’n drukkie gee wanneer ons ons kollegas gesien neerslaan het nie. “Ons het dit verstaan, maar ons verlange was steeds daar, want ons is steeds mens!” Suster Brown sê die hele hospitaalspan is een groot familie wat mekaar se pyn voel. Volgens haar het 300 personeellede reeds Covid-19 onder lede gehad. Nege van hulle het hul stryd verloor. Trane Hulle is Denver van Deventer, dr. Roy Chuunga, Charity Mtolo, sr. Linda Pheiffer, Barry Andrews, Mafanavele Ngongo, Nonhlanhla Nzuza, dr. Aashima Narula en sr. Hettie Ntoba. Andrews (64) se lewensmaat, Danielle Martin, kon nie haar trane terughou toe daar oor haar man gepraat word nie. Sy verduidelik dit was ’n baie moeilike tyd vir die familie. “Dis net hartseer om te dink hy was so lief vir sy werk dat hy vir dit gesterf het.” Terwyl Martin nog gepraat het, het dr. Narula se derra sy dogter se foto styf teen hom gehou en aanmekaar daarna gekyk. “Dis die gevoel. Ons kan nie net let go nie,” het Martin gesê. Nege wit duiwe is aan die einde van die gedenkdiens losgelaat. 