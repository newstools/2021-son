DAVIDENE Lucas is ’n goeie ma vir haar kinders en sy was baie lief vir Orderick. Dit is die getuienis van Davidene se buurvrou Anthea Swartland. Swartland drink en rook nie. Swartland het kort-kort gehuil toe sy gister getuig het in die Kaapse hooggeregshof, waar Melvin Volkwyn vir Orderick Lucas se moord verskyn. Sy en Davidene ken mekaar meer al vyf jaar en hulle het saam op een jaart gebly. Volgens Swartland het sy Orderick op Sondag 25 Maart 2019 gesien. “Hy was die hele naweek nie lekker nie. Hy het ’n koors gehad en hy wou nie eet nie. Ek het vir Davidene gesê: ‘Vat hom daghospitaal toe.’ Hulle is oop op ’n Saterdag. Hulle het hom medisyne gegee. “Die Sondag was hy nog so siekerig. Sy ma en Mel was in die huis. Ek het voorgestel dat sy vir Orderick ’n kooitjie by die deur maak dat die lug oor hom waai.” Volgens Swartland het Davidene vir Orderick tussen 17:00 en 18:00 na sy ouma geneem. Aangerand “So ’n halfuur ná dit het ’n groep vroumense by die huis opgedaag en vir Davidene gesoek. Hulle het gesê dit is in verband met ’n gesteelde foon. “Ek het hulle gesê sy is nie by die huis nie.” Kort daarna het die einste vroue vir Davidene aangerand. Swartland sê sy het toe weer vir Davidene Maandagoggend gesien. “Sy het gesê sy gaan eers polisiekantoor toe en dan daghospitaal toe. Mel het na Davidene kom soek.” Kounkou “Saffraan” Dziendelet, Davidene se lewensmaat en die kinders se pa, was buite besig met sy bike toe Volkwyn daar aankom, getuig Swartland. “Saffraan het vir hom gevra: ‘Waar is Orderick?’ En Mel het gesê die kind is by sy huis. Ek het uit my huis gekom en ook vir hom gevra.” Sy het Dinsdag weer vir Davidene gesien en na Orderick gevra. “Ek wou weet hoe dit met hom gaan. “Davidene het gesê sy was nog nie by haar ma nie.” Swartland was emosioneel toe sy oor die gebeure van die Donderdag daarna praat. “Davidene het huil-huil daar aangekom. Sy het ons ingelig dat Orderick vermis word. “Mel was by. Davidene het gesê Mel hou dik hy’t die kind vir haar gegee, maar sy weet hy het nie. Ek het hulle al twee gevra hoekom praat julle in raaisels. Waar is Orderick?” Swartland het gister openlik gehuil toe sy na Volkwyn kyk en toe sy oor Davidene se liefde vir haar Orderick praat. “Ja, sy het wel drugs gerook. Sy het seker gemaak dat hy en die twins eet. Vir Orderick het sy oral saam met haar gevat.” Orderick se lyk is op 2 April 2019 in ’n drein gevind. Die hofsaak word Dinsdag hervat.