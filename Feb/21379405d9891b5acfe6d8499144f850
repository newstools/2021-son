TALLE vrae het oor die naweek ontstaan nadat die lyk van ’n vrou in ’n kar in Bonteheuwel gevind is. Rdl. Angus McKenzie soek antwoorde van die polisie hieroor. Die lyk van Shakiera Lucas (51) is Saterdag voor haar ma se huis in Medlar-straat gevind. Lucas se familie verduidelik gister aan Son dat hul suster in ’n abusive verhouding was. Volgens hulle het sy gereeld na hul huis gehardloop wanneer sy en haar man van 13 jaar gestry het. Celeste Jacobs, Lucas se tweelingsuster, sê sy sal nie sommer Saterdag se gebeure vergeet nie. “Ek onthou hoe sy ’n klip teen my kamervenster gegooi het om die deur oop te maak. “Ek het afgegaan om oop te maak en haar gesmeek om die man te los en nie weer terug te gaan nie. “As sy net geluister het. As ek net wakker gebly het om vir haar uit te kyk.” Volgens Jacobs het Lucas huis toe gegaan, terug na haar kamer. Edwina Jason, Lucas se ouer suster, vertel hul broer het hulle die Saterdag omstreeks­ 06:00 wakker gemaak met die skokkende nuus van hul suster se dood. “My broer het haar liggaam buite die kar gevind. “Die kar se safe­ty belt was rondom haar nek en albei die deure was oop. “Ons weet nie wat gebeur het nie, maar ons het vrae. “Ons weet van interdikte wat teen haar man uitgehaal was. Ons sal dit kan bewys. “Daar was tye dat sy oor suicide gepraat het.” McKenzie sê nes die familie het hy ook baie vrae vir die polisie en hy wil graag terugvoer hê. Hy vervolg: “In Saps se aanvanklike verklaring word GBV geïdentifiseer. “Om dié rede het hulle die groot verantwoordelikheid om dit deeglik te ondersoek.” McKenzie sê hy wil die voorval as ’n moord laat ondersoek. Hy voeg by: “As moord nie bewys kan word nie, met inagneming van alle ondersoeke, sal ons dit aanvaar.” Kol. Andrè Traut, polisiewoordvoerder, bevestig dat ’n doodsondersoek­dossier geregistreer is. Hy sê: “Daar word vermoed dat sy verantwoordelik was vir haar eie dood.”