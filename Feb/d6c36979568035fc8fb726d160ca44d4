DIE cops het ’n verdagte gearresteer vir Vrydag se driedubbele moord in Elsiesrivier. Speurders van die eenheid teen bendes het die verdagte gevang nadat ooggetuies op die toneel hom uitgeken het. Die wit Volkswagen Golf waarin die vermeende gangsters gery het, is na verneem word in Goodwood gesteel. Die 26-jarige verdagte wat die bestuurder was, het hom glo as ’n vrou vermom en ’n pruik gedra. Die verdagte sal binnekort in die plaaslike landdroshof op ’n klag van moord verskyn. Nóg arrestasies kan binnekort verwag word. Dit kom nadat die laities Zane Roman (16) en Ryan Avontuur (16), asook Howard Granville Thys (45), Vrydagaand by ’n huis in Fabriekstraat in Elsies­rivier koelbloedig afgemaai is. ’n Vierde man, die 18-jarige Senito Cupido, is gewond en sterk tans in die hospitaal aan. Die mans is in ’n drive-by-shooting doodgeskiet. Die cops het meer as 20 koeëldoppies op die moordtoneel opgetel. Dawie van Wyk, lid van die Ravensmead-gemeenskapspolisiëringsforum, sê: “Die polisie moet meer patrolleer in die area. Vrees “Baie mense dink oor die aandklokreël in plek is, is dit veilig, want almal is in hul huise. “Die gemeenskap sien wie die skieters is, maar vrees vir hul lewe. Dis tyd dat hulle opstaan teen die bendes en standpunt inneem.” Kol. Andrè Traut, polisiewoordvoerder, het bevestig die eenheid teen bendes het ’n verdagte gearresteer. Die ondersoek duur voort.