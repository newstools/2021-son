ANRICH Nortjé het Suid-Afrika Vrydag weer in die prentjie gebring met ’n skitterende boulvertoning op dag 2 van die kriekettoets teen Pakistan in Rawalpindi.Die 27-jarige snelbouler van Uitenhage het altesaam vyf paaltjies laat kantel. Dit was sy derde oes van vyf paaltjies van sy toetsloopbaan en eerste buite Suid-Afrika vir die Proteas. Nortjé het geëindig met 5/56 in 24.3 boulbeurte, teen ’n skamele 2,29 lopies per boulbeurt. Die groot snelbouler het daarin geslaag om drie van Pakistan se voorste ses kolwers terug na die paviljoen te stuur. Hy het ook verhoed dat die tuisspan se sterk stertkolwers kon laat waai. Ten spyte van Nortjé se skittervertoning was Pakistan aan die einde van dag 2 steeds voor die Proteas. Die besoekers het die dag op 106 vir 4 afgesluit. Mark Boucher (afrigter) se span is steeds met 166 lopies agter nadat hulle die tuisspan ná etenstyd vir 272 uitgeboul het. Die Proteas se kolwers het nie na die paartie toe gekom nie. Die wyse waarop kolwers soos Faf du Plessis en Aiden Markram hul paaltjie Vrydag verloor het, was betreurenswaardig. Markram sou veral teleurgesteld wees met die wyse waarop die draaier Nauman Ali hom uitoorlê het. Markram het weer, soos in die tweede beurt van die eerste toets, waaksaam gekolf vir sy 32 lopies van 60 aflewerings voordat hy kort voor die uitskeityd ’n aflewering van Ali verkeerd gelees het. Hy het die bal in die lug opgeslaan en is op halfby uitgevang. Die kaptein, Quinton de Kock, het egter die Pakistanse draaiers, Ali en Yasir Shah, met aggressiewe kolfwerk aangevat en kolf Saterdagoggend op 24 lopies (van slegs 11 aflewerings) voort. De Kock en Temba Bavuma (15 van 45 balle) het vasgeskop. Dié twee het saam 25 lopies aangeteken en sal Suid-Afrika moet help om daardie agterstand van 166 lopies uit te wis. Bavuma het verskeie kanse aangebied en by tye nie baie gemaklik voor die penne gelyk nie. Die boorling van Langa in Kaapstad het egter oorleef. Hy het nou Saterdag ’n gulde geleentheid om te bewys waartoe hy in staat is nadat hy die kans gegun is om op nommer 5 te kolf. Wiaan Mulder, George Linde, Keshav Maharaj, Kagiso Rabada en Anrich Nortjé moet nog kom kolf.