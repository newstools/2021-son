GRAAFWATER se inwoners het alles van openbare vergaderings en gebedsessies tot protesoptredes gehou om hul hoërskool te behou. Die Hoërskool Graafwater, wat al langer as 102 jaar bestaan, is ’n geïntegreerde hoër- en laerskool. Dit het leerders van Graafwater en omliggende plase, asook Elandsbaai, Lambertsbaai en ’n paar van Clanwilliam bedien, sê Franklin Adams, wat namens die ouers in dié gemeenskappe praat. Hy sê hulle het twee jaar gelede uitgevind die Wes-Kaapse onderwysdepartement (WKOD) wil die skool sluit. “Na wat ons van verneem het, was daar ’n behoefte aan ’n hoërskool in Lambertsbaai en ’n vaardigheidskool in die Graafwater-gebied. So, toe word die Hoërskool Graafwater se infrastruktuur gehijack.” Adams sê die inwoners het nie beswaar teen die bou van ’n vaardigheidskool nie, maar dan moet dit nie kom ten koste van die plaaslike kinders se reg op ’n hoërskool nie. Hy sê die ouers is eers in Mei 2019 ingelig dat die skool se deure gaan sluit. Dit raak 630 leerders, van wie 219 in die laerskool is. Die personeel het bestaan uit 16 onderwysers, ’n hoof en 4 ondersteuningspersoneellede. Adams sê die ouers het nie genoeg tyd gehad om hul insette te lewer nie. In ’n brief aan die Suid-Afrikaanse Menseregtekommissie vra hy ingryping. “Die mense van Graafwater het steeds ingryping nodig, want die meeste van hulle het nog nie die kaping van hul skool aanvaar nie. “Ons sal voortgaan om te baklei vir ons skool en ons reg op gehalteonderrig, soos uiteengesit in die Grondwet.” Kwesbare Adams sê hulle is veral bekommerd oor die plaaskinders vir wie daar geen alternatief is nie. “Die leerders sal met ’n bus na die voorgestelde skole moet reis. Kan jy jou indink die uitgawes en ongemak wat dié reeds kwesbare kinders gaan deurmaak?” Die ouers het die afgelope twee weke vreedsame optogte gehou. Dít volg nadat inwoners glo sowat 20 sakke skoolboeke op ’n vullishoop gevind het. “Op 15 Februarie gaan die ouers hul kinders neem na die skool wat van hulle gesteel is.” Kerry Mauchline, woordvoerder vir die Wes-Kaapse minister van onderwys, Debbie Schäfer, sê die skool word in ’n vaardigheidskool omskep wat ook leerders met leerprobleme sal bedien. Die Primêre Skool Lambertsbaai word dan in ’n hoërskool omskep. Leerders van Graafwater sal na dié skool vervoer word. Mauchline sê hulle ondersoek die bewerings dat skoolboeke weggegooi is. Deel “Ons weet daar is nog ouers wat ontevrede is. Die meeste het al in hul kinders by ander skole ingeskryf. Die Graafwater-skool is toe, maar dis deel van die WKOD se plan om leerders meer geleenthede te bied.”