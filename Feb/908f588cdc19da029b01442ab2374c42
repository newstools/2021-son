DIT lyk asof sindikate sakemanne ál meer teiken – sindikaatlede ontvoer hulle en eis dan miljoene vir hul vrylating. In die jongste voorval, meer as ’n week gelede, is ’n Somaliese winkeleienaar vanuit sy winkel in Bellville ontvoer. Twee karre vol mans het die betrokke dag voor die winkel stilgehou. In die footage wat die winkel se CCTV-kameras opgeneem het, kan ’n mens sien hoe die mans uit die een kar koel en kalm by die winkel instap. Ná ’n kort rukkie kom hulle met die eienaar uitgestap en ry weg met hom. In ’n foonoproep wat die kidnappers kort ná die ontvoering aan die familie gemaak het, vra hulle ’n losprys van R1 miljoen. Die gesprek is opgeneem en doen in die sosiale media die ronde. In die gesprek vra die ontvoerder die familielid wat praat, wie hy is. Die man antwoord hy is familie en sy naam is Achmat. Die ontvoerder sê sommer reguit hy soek R1 miljoen en vra wanneer Achmat dit kan bring. Achmat sê hy kan nie dit bekostig nie en dat R1 miljoen hopeloos te veel is. Hiermee is die ontvoerder glad nie beïndruk nie. Hy vra twee keer agtermekaar hoeveel hy kan gee. Achmat sê dan dat hy eers met die familie moet praat voordat hy op ’n bedrag kan besluit. Vrekskiet Daarna sê die ontvoerder: “Wanneer jy negotiations maak, maak seker jy bring nie minder as R500 000 nie. “Laat ek jou een ding sê: Ek belowe jou ek sal tot by daai winkel kom en julle almal vrekskiet. Moenie my vir ’n gat vat nie. Ek het nie tyd vir speel nie! “Ons sal weer negotiate. Ek sal vanaand 23:00 bel.” Hierna sê Achmat aan die ontvoerder hy kan niks sonder sy familie belowe nie. ’n Woordvoerder van die polisie, sers Noloyiso Rwe­xana, het bevestig die polisie ondersoek ’n saak van ontvoering nadat vier onbekende mans ’n man ontvoer het. Volgens Rwexana het die ontvoerde sakeman se familie die ransom betaal en die sakeman het intussen veilig teruggekeer.