GARETH Bale se afwesigheid in Tottenham Hotspur se FA Cup-nederlaag is dalk die laaste strooi wat die kameel se rug gaan breek vir sy manager, José Mourinho. Everton het Spurs Woensdag op Goodison Park met 5-4 op penalties uit die bekerreeks geboender en sodoende Mou­rinho se kopsorge vermeerder. Bale se eienaardige afwesigheid was nie omdat hy weer beseer is nie. Dis omdat die Wallieser “ongelukkig” was met iets op die oefenveld. “Daar is iets wat Gareth tydens ons oefensessies gepla het. Ek sal nou nie juis sê dis ’n besering nie, maar daar is goed waarmee hy glad nie gelukkig was nie. “Dit was beter vir hom om agter te bly en met die sportwetenskapmanne te werk.” Deurslaggewend Die Portugese afrigter sit reeds die laaste tyd met ’n swaar las weens sy span se treurmare in die Premierliga. Sondag se stryd teen die voorloper, Manchester City, in die Etihad kan ook deurslaggewend wees vir die Special One, soos Mourinho genoem word. Dit kan beslis Mourinho se toekoms by Spurs bepaal. Veral omdat dit behoorlik gons dat vier moontlike kandidate beskikbaar is om Mourinho op te volg. Hulle is Leicester City se Brendan Rodgers, Rafael Benítez, Julian Nagelsmann van RB Leipzig en Ralph Hasenhüttl van Southampton. Sedert Mourinho Mauricio Pochettino opgevolg het, het Spurs 36 seges behaal uit 70 wedstryde in alle kompetisies. Dit sluit in 17 draws en 17 nederlae, wat Mourinho ’n persentasie van 51% gee. Dit is minder as dié van die vorige drie managers, Pochettino, Tim Sherwood, André Villas-Boas. – AP