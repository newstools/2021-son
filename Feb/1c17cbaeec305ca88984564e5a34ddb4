“DANKIE, Mammie ... Goodbye.” Dit was die laaste woorde wat Joshua Lewis (14) van Delft nog met sy ma gedeel het voordat hy die huis verlaat het om met sy maatjies te gaan speel. ’n Taxidrywer het die tiener na bewering Sondag omstreeks 16:00 omgery terwyl hy op die sypaadjie in Leiden-laan geloop het. Luidens inligting wat die familie van ooggetuies ontvang het, het die taxi hom van agter af getref en vir ’n paar meter gesleep voordat die driver weggery het. Joshua is na ’n nabygeleë hospitaal geneem waar hy die Maandag net ná 17:00 breindood verklaar is. Sy ma, Wilhelmina Lewis, sê daardie oggend voor die ongeluk het Joshua opgestaan, hom mooi gemaak en vir haar ’n koppie koffie gemaak voordat hy buite gaan speel het. “So om 11:00 kom hy in en sê vir my hy is honger. Toe gee ek vir hom ’n stukkie hoender. “Hy het dankie en koebaai gesê en is toe hier weg,” vertel die hartseer mammie. Min het sy geweet sy sou haar kind ’n paar uur later aan die dood afstaan. Lewis sê 16:00 het mense hulle kom roep om te sê Joshua was in ’n ongeluk betrokke. “Ek het vir my man gesê: ‘Ek wil nie sien nie; gaan kyk jy.’ “Ek het agter gegaan toe mense my weer kom roep. “By my aankoms toe sien ek my kind op die sypaadjie lê. Die mense het vir my gesê die taxi het hom gestamp en hy het met die impak in die lug gevlieg, en is ook gesleep deur die taxi,” sê sy. Lewis sê haar kind was maar net 14 jaar oud en sou binnekort sy 15de verjaardag vier. “Vrydagaand het ons nog gepraat oor die nuwe skool waarnatoe hy sou gegaan het. Hy het baie uitgesien na dit. “Hy was baie happy gewees,” sê sy. Lewis sê wat dit vir hulle erger maak, is dat die drywer weggery het. Hy’t na bewering ’n ander ongeluk gemaak toe hy wegjaag. “Hoe doen ’n mens iets soos dit? Dit is klaar so seer om ’n kind te verloor en boonop ry die persoon weg wat verantwoordelik is vir my kind se heengaan,” sê die bedroefde ma. Lewis sê omdat die drywer weggery het van die toneel het dit langer gevat vir die familie om ’n saaknommer te kry. “Ons het hom nog nie gaan uitken nie as gevolg van die delay,” sê sy. Volgens Lewis het die drywer hom Dinsdag by die polisiestasie gaan oorgee. “Ons het vandag (Woensdag) uitgevind dat hy homself oorgegee het. Geregtigheid “Ons kan nou voortgaan om ons kind uit te ken en ook reëlings maak vir sy begrafnis,” verduidelik sy. Lewis doen ’n beroep op taxidrywers en alle motoriste om versigtig te wees op die paaie. “My kind het ’n blink toekoms gehad en dit is so vinnig van hom en van ons weggeneem. Maar ons hoop dat geregtigheid sal geskied,” sê sy. Sers. Noloyiso Rwe­xana, ’n polisiewoordvoerder, sê hulle ondersoek ’n saak van straf­bare manslag. Hoewel die familie sê hulle is meegedeel dat die taxidrywer hom gaan oorgee het, sê Rwexana dat daar nog geen arrestasies gemaak is nie.