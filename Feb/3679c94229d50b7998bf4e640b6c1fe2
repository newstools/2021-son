DIE emosie in Brendon Kotella se stem is tasbaar wanneer hy oor die jeug van Kalbaskraal praat. Hy gee duidelik om vir die jongelinge van sy tuisdorp en poog om positiewe veranderinge in dié klein Swartlandse dorpie te bring. Die 32-jarige pa van twee gebruik touch rugby om die jongelinge van Kalbaskraal besig te hou, want hy is bang hulle verval in dwelmmisbruik, alkoholisme en bendebedrywighede. Sy projek groei by die dag ál meer – soveel so dat een van die Stormers-afrigters, Labeeb Levy, al kom hand bysit het. Vyf van Kotella se spelers is nou gekies om in September in Durban te gaan deelneem. “Kyk, hier is baie armoede en werkloosheid by ons en die jeug wend hulle maar tot die euwels wat aan hulle gebied word,” vertel Kotella. “Ek het hulle een vir een bymekaar geskraap en ons het begin touch rugby speel. Ons het sodanig gegroei dat ek mnr. Labeeb Levy, die Stormers se skills coach, gekontak het. “Ons het proewe by hom gaan speel en hy het vyf van ons ouens geïdentifiseer wat in September in Durban gaan speel.” Die Stepping Stones, soos Kotella se groep heet, het ook meisie- en junior spanne en groei by die dag. Hy sê: “Dit was veral uitdagend toe die Covid-era begin het. Ek het gesien hoe jongelinge wat ek op laerskool afgerig het, begin dagga in hul okkapype sit en begin optree soos bendes. “Ek het egter nou die meeste van hulle van verslawing gered. Hulle is darem nou almal hier by Stepping ­Stones­. “Ek was vasbeslote om my afrigtingsertifikaat by SA Touch te kry en het dit tydens die Covid-periode gekry.” Kotella werk by ’n materiaalfabriek in Wood­stock en hoewel hy saans eers 18:00 by die huis kom, keer dit hom nie om te gaan oefen nie. “My vrou het aanvanklik gemoan omdat ek so baie tyd op die veld deurbring, maar sy sien nou daar is wel ’n verskil.” Die Stepping Stones speel volgende maand in twee toernooie in Kaapstad. Hulle beplan om funksies te hou om hul koste vir Durban te dek. 