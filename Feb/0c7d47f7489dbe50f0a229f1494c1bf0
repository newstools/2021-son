SIVIWE “Shakes” Soyizwapi is uitgehonger om ná meer as ’n jaar weer ’n bietjie sewesrugby te speel. Die kaptein van die Springboksewesrugbyspan is een van die senior spelers in die Blitsbokke se groep wat langer moes wag om na die speelveld terug te keer. Die Blitsbokke speel later vandeesmaand in twee toernooie in Madrid in Spanje ter voorbereiding vir vanjaar se Olimpiese Spele in Tokio, Japan. Soyizwapi moes al voor die uitbreking van die Covid-19-pandemie wag om weer vir die Blitsbokke te speel. Vertrek Hy het in Januarie ver­lede jaar ’n besering opgedoen en toe die toernooie in Hamilton (Nieu-Seeland), Sydney (Australië), Los Angeles (Amerika) en Vancouver (Kanada) misgeloop. “Ek het meer as 365 dae laas rugby speel, so, ek is honger. Voordat die manne na Australasië vertrek het, het ek ’n besering opgedoen en die trip na Noord-Amerika misgeloop. “Toe kom Covid en ons moes ophou speel. So, dit was ’n lang wag vir my,” het Soyizwapi gesê. Toegewyd “Eerlikwaar, ’n mens kan nie net oefen en oefen en daar is geen speelkans nie. “Ons wil in wedstryde meeding. Dit is waarom ons tog dié sport beoefen.” Soyizwapi gee ook te kenne dit is te danke aan die Blitsbokke se bestuur dat hy en sy spanmaats in hierdie tye toegewyd kan bly en in die oefensessies hul alles kan insit. “Ons almal besef wanneer jy jou standaarde laat val, kan dinge baie gou afdraand beweeg.” Die eerste toernooi in Madrid sal vanaf 19 tot 21 Februarie beslis word en die tweede ’n week later, vanaf 26 tot 28 Februarie.