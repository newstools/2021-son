SANDILE Ngcobo glo dié naweek se mini-toernooi sal die Springboksewesrugbyspan genoegsame hulp en oefening bied in hul voorbereiding vir deelname later aan die Olimpiese Spele in Tokio, Japan. Ngcobo is die hoofafrigter van die Suid-Afrikaanse Sewesrugbyakademiespan. Die Blitsbokke was veronderstel om hierdie naweek in Madrid, Spanje, in die eerste van twee geskeduleerde toernooie te speel. Covid-19-regulasies wat die reis van Suid-Afrikaners na hierdie Europese land verbied, het daartoe gelei dat Neil Powell (afrigter) se span moes tuisbly. Maar eerder as om dit as nóg ’n terugslag te beskou, is ’n plan beraam om vandag ’n geleentheid vir speel in te kry. Ngcobo se akademiespan, die Stellenbosch Akademie vir Sport (SAS) se sewesspan en die voormalige Blitsbok Vuyo Zangqa se Russiese klubspan, Narvskaya Zastava, gaan met die Blitsbokke swaarde kruis. Hierdie wedstryde word agter geslote hekke op die Markotter-sportterrein van die Paul Roos Gimnasium beslis. “Vir al die spanne wat aan die wedstryde gaan deelneem, gaan dit ’n eerste stukkie aksie wees. “Natuurlik gaan baie opgewondenheid en gretigheid daarmee gepaard,” het Ngcobo gesê. Talentvolle “Vir die akademiespelers is dit ’n toernooi waarin hulle die kans kry om teen ’n Blitsbokspan van internasionale standaard te speel, terwyl daar in Vuyo se klubspan ook oorsese spelers is. “Daar is ook baie talentvolle spelers in die SAS se span,” het hy bygevoeg. Die voormalige Blitsbokke Frankie Horne en Philip Snyman rig die SAS-span af.