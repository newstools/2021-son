AL WAS daar teen Vrydag nog 2 440 graad 1’s en 5 896 graad 8’s wat nog nie ’n plek in ’n skool het nie, sê die Wes-Kaapse onderwysdepartement hy is gereed vir die nuwe skooljaar, Kerry Mauchline, woordvoerder vir die Wes-Kaapse minister van onderwys, Debbie Schäfer, sê die getalle verander daagliks soos wat plasings gemaak word. “Ons verstaan ??dit is ’n angstige tyd vir ouers, maar ons distrikskantore doen alles in hul vermoë om ’n plek vir die kinders te vind. “ ’n Opname oor watter leerders nie hul plekke ingeneem het nie, sal ons ’n akkurate weergawe gee en sal ons die geleentheid gee om leerders te plaas,” sê Mauchline. Sy sê ouers kan hulle hiermee help deur seker te maak hulle bevestig hul aanvaarding vinnig wanneer ’n plek vir hul kind aangebied word. Mauchline sê ook dis verstaanbaar dat leerders, ouers en personeel angstig is oor die aanvang van klasse in dié tye, maar alle kundige bewyse toon aan leerders en personeellede kan veilig na die skole terugkeer mits hulle die veiligheidsprotokolle volg. “Ons het oor die algemeen positiewe terugvoer van skole gekry wat daarna uitsien om die jaar aan die gang te kry. “Ons doen ’n beroep op gemeenskappe om niks te doen om skoolonderrig te ontwrig en leerders te verhoed om skool toe te gaan nie. Ons het baie werk om in te haal en ons leerders kan nie bekostig om onnodige onder­brekings te hê nie,” sê sy. Vandalisme Mauchline sê kringbestuurders en distrikte het met alle skole in gesprek getree om te verseker daar is voldoende beskermingsmateriaal beskikbaar en dat dieselfde veiligheidsprotokolle wat laas jaar van toepassing was, hierdie jaar sal voortduur. Intussen sê Mauchline die skole het 59 voorvalle van inbrake en vandalisme in die vakansietyd (Desember en Januarie) aangemeld en dit word aangespreek. “Ons doen ’n beroep op alle gemeenskappe om ons te help deur verdagte aktiwiteite of die verkoop van goedere wat by skole verkry is, onmiddellik aan die polisie te rapporteer,” voeg sy by.