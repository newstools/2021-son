'N MAN van KwaZulu-Natal, wat sy liefde aan 'n vrou verklaar voordat hy haar verkrag het, is die afgelope week tot lewenslange tronkstraf gevonnis. Mlangeni Lindokuhle (25) is in die Verulam-streekshof gevonnis. Kol. Thembeka Mbhele, 'n polisiewoordvoerder, sê in 'n polisieverklaring Lindokuhle het die 18-jarige vrou op 2 Januarie 2019 verkrag. "Die slagoffer was van die werk af oppad huis toe, toe sy die beskuldigde raakloop wat bekend is aan haar en wat in die omgewing woon. "Hy het haar handsak gegryp en het sy liefde aan die jong vrou begin verklaar. Hy het haar vertel dat hy al jare lank op haar verlief was en wou hê sy moet sy girlfriend wees. "Die slagoffer het vir hom gesê sy stel nie belang in hom nie en het haar handsak teruggevra. Die beskuldigde het aggressief begin raak, die jong vrou gegryp en die bosse ingestoot waar hy haar verkrag het." Mbhele sê Lindokuhle het haar agterna na sy huis in KwaBhanoyi gevat waar hy haar weer verkrag het. Hy het haar die volgende oggend vrygelaat en het haar gedreig om vir niemand te vertel nie. Sy het egter kort daarna die saak gaan aanmeld.