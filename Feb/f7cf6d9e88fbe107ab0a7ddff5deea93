DIE All Blacks se legendariese losskakel Dan Carter en sy vrou, Honor, maak gereed om hul vierde baba te verwelkom. Die egpaar het gister die nuus oor die swangerskap op Instagram gedeel. Hulle is reeds die ouers van drie seuns, Marco, Fox en Rocco. Dan (38) en Honor (38) het in 2011 getrou nadat die uitgetrede All Black sy eerste Wêreld­bekertitel saam met dié beroemde rugbyspan gewen het. Hy sou sy toetsloopbaan vier jaar later afsluit deur weer die Webb Ellis-trofee omhoog te hou, maar volgens die wêreldrekordhouer vir die meeste punte in toetsrugby is sy grootste sukses die feit dat hy saam met Honor ’n gesin kon bou. Supervrou “My gesin beteken vir my alles ... my geluk en my grootste sukses,” het Dan op Instagram gesê. “Ons is bly om aan te kondig dat ons baba nr. 4 verwag. “@honorcarter jy’s ’n supervrou, ma en vrou. Ons is baie lief vir jou! #babyCarter #partyof6.” Van Dan se voormalige All Black- en Crusaders-spanmaats, onder wie Joe Rokocoko en Ryan Crotty, was van die eerstes wat die Carter-egpaar gelukgewens het. Nadat Dan die Blues verlede jaar in Super Rugby Aotearoa verteenwoordig het, is daar verwag dat hy sy amptelike uittrede uit alle vorme van rugby sou bevestig. Dít het egter nog nie gebeur nie. Verskeie aanhangers sal steeds hoop dat een van die Kiwi-spanne Dan dalk gaan betrek vir een laaste rodeo.