’N PAAR dae voor die dag van die liefde het ’n man na bewering sy pragtige vrou keelaf gesny. Die voorval het na verneem word ten aanskoue van hul jong kind gebeur. Die 35-jarige Layla Darwish, ’n manager by Shoprite in Wellington, was vir 13 jaar met haar Egiptiese man, Achmat, getroud. Die gemeenskap beskryf Layla as ’n lieflike mens, maar sy kon nooit met hulle meng nie. Hulle meen dis oor haar man te jaloers was. Ontbloot Toe hy haar Donderdag na bewering keelaf sny, was die inwoners van Lillianstraat, Wellington, eintlik nie te verbaas nie omdat hulle sê hulle het telkemale gehoor hoe hy haar aanrand. ’n Vrou wat ’n paar huise weg van die paartjie af woon, het aan Son vertel die Here het die dag van Layla se moord kindertjies gebruik om Achmat te ontbloot. Volgens haar was hy en sy babaseuntjie bebloed toe hy druiwe aan die kinders in die straat uitdeel. Hulle het dit snaaks gevind en het onmiddellik Layla se antie gaan roep wat om die draai van haar af woon. Die buurvrou vertel: “Donderdagoggend het die neighbour wat langs haar woon, die polisie gebel oor hulle gehoor het hoe hy haar deur die nag slaan. “Toe die polisie kom, het hy gesê sy slaap. “Hulle is toe hier weg. Die tweede keer toe die kindertjies alarm maak, het haar antie kom kyk wat aangaan. “Wéér het hy gesê sy slaap. “Dis toe die polisie nog ’n keer ontbied is.” Layla se ma, Magdalene Prins, vertel sy het onlangs nog by haar dogter en haar man gekuier toe sy oplet Layla het ’n blouoog. Prins sê: “Ek het haar daaroor gevra en sy’t gesê haar man het haar geslaan. “Sy het haar rug kaal gemaak en my gewys haar hele liggaam is blou. “Sy’t vertel hy het haar vanaf die aand 23:00 tot die volgende oggend 04:00 geslaan. “Ek het hom gekonfronteer en hy’t gesê hulle twee het reeds alles uitgesorteer. “Ek het hom gedreig ek gaan die polisie skakel en hy’t my nog gevra of ek dit sal doen nadat hy al 13 jaar met my dogter getroud is.” Volgens Prins kon sy nie rus nie en sy het sommer self die volgende dag tot by die polisiestasie geloop. Sy sê toe hulle by haar dogter se huis aankom, het hy weer net gesê hulle het alreeds dinge uitgesorteer. Hoewel die neighbours al die oggend van Layla se dood gehoor het, was Prins onbewus hiervan. Prins vertel: “My suster het gebel en ek’t gesê ek het nie vervoer om daar uit te kom nie. Sy’t aanhou bel en ek het gesê my seun moet gaan kyk wat daar aangaan. Gesukkel “Hy het gegaan, maar toe hy daar kom, was hy te bang om in te gaan. “Hy’t my gebel en gesê hy gaan my kom optel. “Toe ek by haar huis kom en die geel lint sien, het ek geweet my kind is dood.” Volgens Prins het die polisie gesukkel om Achmat te arresteer oor hy die kind as ’n shield gebruik het. Die baba het gelukkig geen ernstige beserings opgedoen nie, voeg Prins by. Layla is Vrydagaand volgens die Moesliem-geloof begrawe. ’n Woordvoerder van die polisie, kapt. FC van Wyk, het bevestig die Wellington-polisie ondersoek ’n moordsaak. “Die motief vir hierdie voorval word ondersoek. “Die verdagte sal in die Wellington-landdroshof verskyn sodra hy aangekla is.”