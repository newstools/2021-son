HY HET by sy woord gehou. Verlede jaar het Cee-Jay Engelbrecht gesê hy sál matriek slaag. Sy woorde aan Son was: “Ek wil en ek moet.” Engelbrecht (20) was gister vol smiles en trots toe hy sy alma mater, die Hoërskool Charleston Hill in die Paarl, met sy matrieksertifikaat in die hand verlaat het. “Ek slaag, ek slaag!” het hy gejuig. “Ek voel baie verlig. Ek kon die vorige aand nie slaap nie en ek het heeltyd daaroor gewonder. “Ek het selfs airtime gekoop om online te check, maar net so gou soos ek die airtime gelaai het, het dit verdwyn. “Maar die wag was die moeite werd. Ek’s trots op myself. Ek het my ma trots gemaak,” vertel hy. Engelbrecht sê hy is bly hy het die moeite ingesit. “Dit beteken baie vir my en wys wat die Here voor ons bring, moet ons aanvat sonder vrees en dit waardeer,” sê hy. Prys Son het laas jaar voor die eindeksamen berig oor dié matrikulant wat ten spyte van sy omstandighede daagliks met die ondersteuning van sy ma hard studeer het. Vir Engelbrecht was die prys hoog oor hy dit nie net vir homself doen nie, maar ook vir sy familie. Engelbrecht woon saam met sy ma, Tania Jansen, twee broers en ’n tweejarige suster. Die familie het twee jaar op straat gewoon en in dromme gekrap vir iets te ete, maar Engelbrecht het besef waar hy vandaan kom, is nie so belangrik soos waarheen hy op pad is nie. Hy sê stralend: “Dis maar nou net die begin vir my. Nou kan ek my droom volg en ’n polisieman word.” Vir sy ma voel dit soos ’n droom. “Ek is so baie trots op my kind en gaan vir almal sê my eie kind het geslaag.” Sy sê dit was die moete werd om streng met haar kind te wees, om hom van die strate af te hou en sy kop tussen sy boeke te sien. “Die Here is altyd goed vir ons, maak nie saak wat ons alles in die lewe deurgemaak het nie. “Ek het nie skool gegaan nie, niemand in my familie het nie. Cee-Jay maak ons baie trots. “Dit beteken alles in die lewe gaan vorentoe mooi wees. “Al ons hartseerdae in die lewe is verby. “Ons het baie pyn gehad, maar ons het ’n tweede kans gekry,” sê sy. 