DENIS Shapovalov van Kanada­ het amper die eerste bekende geword wat in die eerste ronde van die Australiese Ope Tennistoernooi uitgeskakel word. Die 11de gekeurde het vyf stelle benodig om uiteindelik die 19-jarige Italianer Jannik Sinner hok te slaan. Die eindtelling was 3-6, 6-3 6-2, 4-6, 6-4. “Jannik is ’n goeie teenstander. Hy só talentvol en só ’n goeie ou. Ek is regtig bly dat hy so goed vaar,” het Shapovalov (21) ná sy senutergende sege oor Sinner gesê. “Ek is baie gelukkig om dié sege te kry. Ek het geweet dit gaan ’n taai stryd wees.” Die ander groot name onder die mans én vroue het egter met min gesukkel na die tweede ronde deurgedring. Serena Williams het Laura Siegemund verspotmaklik met 6-1, 6-1 geklop, terwyl Novak Djokovic die Fransman Jérémy Chardy met 6-3, 6-1, 6-2 gelooi het. Die bad boy van tennis Nick Kyrgios is ook deur na die tweede ronde. Hy het Frederico Ferreira Silva met 6-4, 6-4, 6-4 getroef. Daar was nog kommer oor of Rafael Nadal fiks genoeg sou wees om in sy eersteronde-wedstryd te speel. Die Spanjaard sukkel nog met ’n seer rug en moes hom onttrek aan laas week se ATP Cup-toernooi.