CORNAL Hendricks is steeds in die sewende hemel­ ná sy skittervertonings in die halfeindstryd en eindstryd van die Curriebeker-kompetisie vir die Bulls. Die 32-jarige boorling van Wellington is in albei wedstryde as speler van die wedstryd aangewys. Hy het Maandagaand in ’n onderhoud op die radioprogram Op die Hoofpawiljoen op KC 107.7 gesê: “Ja, ek moet myself nog elke dag knyp sodat ek kan wakker word en besef dat ons die Currie Cup gewen het. “Dit is rêrigwaar ’n droom wat waar geword het. Ek is bevoorreg om dit te kan deel met ’n ongelooflike span en unie soos die Blou Bulle. “Ons almal weet die Bulle het ’n baie ryk geskiedenis. Ek is net bly ek kon deel wees van die verowering van ’n Currie Cup.” Die voormalige Blitsbok-ster het in 2014 saam met die SA sewesspan op die Statebondspele in Glasgow ’n goue medalje gewen. Nadat hy in 14 toetse vir die Springbokke op vleuel uitgedraf het, het hy in 2016 ’n harttoestand opgedoen. Hy het homself in die wildernis bevind en almal het gedink hy sou nooit weer rugby speel nie. Toe Jake White (Bulls-afrigter) hom egter ’n kans in die nr. 12-trui gee, het hy die geleentheid met albei hande aangegryp. “Ek het 12 gespeel toe ek by Wellington Primêr was. Op hoër­skool, by Bergrivier, het die coach gesê ek is lekker lank en hy wou hê ek moes op nr. 4-slot speel. Ek’t egter by Berg­rivier en Roses 13 gespeel. Fokus “Die manne in Suid-Afrika wat 12 speel, is die manne wat die bal lyn toe vat. Coach Jake het iets anders gesien. Ons game plan het my gehelp om in daardie posisie te pas.” Hendricks het nog nie sy droom laat vaar om weer vir die Bokke te speel nie. “My fokus was net om by die Bulle te verbeter en om my rugby weer te geniet. Wat sal gebeur, sal gebeur. Dit is nie in my hande nie.”