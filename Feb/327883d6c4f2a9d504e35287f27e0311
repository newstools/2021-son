DAAR moet geen genade gewys word aan misdadigers wat weerlose en onskuldige vroue aanval nie. Só het die Oos-Kaapse polisiekommissaris, lt. genl. Liziwe Ntshinga, gereageer nadat 'n man vir die derde keer in sy lewe vir moord gevonnis is. Sizwe Jika, 'n huisbreker wat tussen 2011 en 2018 'n skrikbewind in Summerstrand in Gqeberha (voorheen Port Elizabeth) gevoer het, is Vrydag in die hooggeregshof twee lewenslange vonnisse opgelê vir die verkragting en moord in 2018 van die 83-jarige Anne Ferreira. Jika het voor dié  vonnis reeds bloed op sy hande gehad. Kol. Priscilla Naidu, 'n polisiewoordvoerder, sê hy is laas jaar tot 20 jaar tronkstraf gevonnis vir die moord in 2018 op Anne Smith (86). Hy is ook verlede jaar in Augustus 'n lewenslange vonnis opgelê vir Kelly Bain (26) se moord. Naidu sê die tweede verdagte in die Anne Ferreira-saak, Lindile Ndambade (36), sal op 15 April in die hof verskyn. - AlgoaFM 