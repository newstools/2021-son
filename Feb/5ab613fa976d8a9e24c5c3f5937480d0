“GEEN intimidasie en apartheidstaktieke gaan ons keer nie.” Só smaak inwoners van Graafwater oor hul protesoptredes om hul skool te hou. Die Hoërskool Graafwater se deure is laas jaar gesluit vir opgradering na ’n vaardigheidskool toe. Die Wes-Kaapse onderwysdepartement het dié besluit gemaak. Die leerders van die dorpie en omliggende gemeenskappe moet nou na Lambertsbaai vervoer word. Ouers en inwoners sê hul insae is nie gevra nie en daar was nie genoegsame besprekinge met die publiek nie. Die inwoners het al male sonder tal aangedui hulle gaan nie die verwikkelinge sonder ’n geveg aanvaar nie. “Ons skool is 102 jaar oud en het die afgelope sewe jaar ’n 100%-slaagsyfer gehad. “Hoekom ’n skool toemaak wat werk?” wil een van die inwoners, past. Clarence Uren, weet. Debbie Schäfer, Wes-Kaapse minister van onderwys, het Saterdag ’n dringende aansoek by die hof ingedien om die protesoptredes stop te sit. Gister het die inwoners in hul massas by die skool opgedaag. “Tientalle polisielede, insluitende lede teen openbare geweld van die Boland, het ons begroet. ’n Groep hoërskoolleerders is met ’n bus van die polisiebegeleiding vervoer. Dit was sonder geweld of bedreigings,” vertel Franklin Adams, ’n inwoner van Graafwater. Vol Adams sê hy was verbaas om te sien hoe die Covid-19-protokol oortree word. “Die kinders se temperature is nie geneem nie en daar was geen sanitation nie.” Hy sê die bus was ook 200% vol met tot drie en vier kinders op ’n seat. Die ANC-skaduminister vir onderwys, Muhammad Khalid Sayed, het ook gister vir Graafwater besoek. Hy sê die gemeenskap is reg om te voel dat daar nie genoegsame beraadslaging was nie. “Die toemaak van die skool gaan daartoe lei dat die skool in Lambertsbaai oorbevolk is,” reken hy. Sayed sê hy gaan die kwessie van die skool ook by die Sopa volledig bespreek. Intussen het die gemeenskap reeds aansoek gedoen om vir die volgende twee weke te protest. “Ons stryd teen Schäfer se irrasionele besluit en geboelie gaan voort,” sê Adams. Sers. Noloyiso Rwexana, ’n polisiewoordvoerder, sê ’n saak van openbare geweld is geopen nadat 150 mense betoog het.