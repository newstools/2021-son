ENGELAND skop môre 18:45 in Twickenham die verdediging van sy Sesnasies-titel teen Skotland af. Die span, onder leiding van Eddie Jones, was uiters gelukkig om die Autumn Nations Cup op 6 Desember op sy tuisveld te wen. Dit was Engeland se laaste game van die seisoen en in die doodsnikke van bykomende tyd het hy Frank­ryk met 22-19 geklop. Niemand het die Franse afrigter, Fabien Galthié, se jong en onervare span enige kans gegee om die Engelse voor hul tuisskare ore aan te sit nie. ’n Ooreenkoms wat tussen Frankryk en sy klubs gesluit is, het beteken dat die Hane die Rose sonder 25 van hul voorste spelers moes aandurf. Frankryk was dus genoop om ’n span te kies uit spelers met slegs 68 caps in hul geledere, terwyl Engeland gespog het met spelers met ’n allemintige 813 toetse agter hul naam. Altesaam 13 van hulle was boonop in die World Cup-eindstryd teen die Bokke in aksie. Staatmaak Met dié dat die loskopstut Mako Vunipola weens ’n besering buite aksie is en Joe Marler hom weens persoonlike redes moes onttrek, gaan die Engelse moet staatmaak op Ellis Genge (25) as die senior loskop in die groep teen Skotland. Daarteenoor kan die Skotte staatmaak op hul Suid-Afrikaans gebore makro-vleuel, Duhan van der Merwe. Die broer van die Bok-haker Akker van die der Merwe het danksy die driejaar-verblyfreël gekwalifiseer om vir Skotland te speel. Die spoedvraat (25) het in sy eerste vyf toetse reeds drie drieë gedruk. Sy eweknieë in Engeland sal hom dus fyn moet dophou. Frankryk gaan môre 16:15 in die Stadio Olimpico weer op volsterkte wees en behoort maklik met Italië af te reken. Die ander groot kragmeting van die naweek vind Sondag plaas. Wallis en Ierland durf mekaar 17:00 in die Principality-stadion in Cardiff aan. Andy Farrell, afrigter van Ierland, behoort sy hande vol te hê as hy die Rooi Drake ore wil aansit. Wallis gaan egter weens Covid-19-protokolle sonder die dienste van sy voorste driedrukker, Josh Adams, moet klaarkom.