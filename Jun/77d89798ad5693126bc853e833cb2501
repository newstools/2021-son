DIT blyk die donkerste uur het moontlik vir ’n voormalige munisipale bestuurder aangebreek. Só reken sekere inwoners van Springbok nadat Nevie Aubrey Baartman (62) laas Maandag in die plaaslike landdroshof verskyn het. Maatskappy Die voormalige DA-munisipale bestuurder van die Nama Khoi-munisipaliteit (NKM) word daarvan verdink dat hy betrokke was by ’n dodgy tender van byna R80 miljoen. Baartman is ook ’n dikding in sokkerkringe – hy is die huidige president van Safa Namakwaland. Volgens Nomthandazo Mnisi, woordvoerder van die Valke, word hy en die Cloete-egpaar Zihaadt “Hangkas” en sy vrou, Maralise Lunette, deur klagte van bedrog van R79,9 miljoen in die gesig gestaar. Die Cloetes was die alleen-direkteure van ’n maatskappy. Hul maatskappy as ’n regsentiteit word ook van bedrog aangekla. Toe Baartman gedurende 2013 munisipale bestuurder was, het die twee glo ’n konstruksiemaatskappy, MPG Construc­tion, gestig. Hierna het die NKM ’n tender vir ’n plavei- en randsteen-projek in Springbok geadverteer. Daar word beweer dat Baartman die tender aan die maatskappy toegeken het terwyl die maatskappy nie aan die kriteria voldoen het nie. Die korrekte verkrygingsproses is glo ook verontagsaam. Mnisi het gesê: “Op 2 Junie het die Valke ’n dagvaarding op die drie beteken. Dit het hulle verplig om in die hof te verskyn. “Hulle behoort op 3 September weer te verskyn.” Volgens Zihaadt het hy en sy vrou by hul verskyning net ’n hofdatum gekry. Volgens Zihaadt is hy heeltemal op sy gemak oor die hofsaak. Sarel Stone, voorsitter van AfriForum sê daar gaan nog vele ander sake volg wat hulle aanhangig gemaak het. “Hierdie een is nou die eerste een wat hof toe gaan,” het Stone gesê. Volgens kapt. Paulus Swartbooi van die Nama loop die “tentakels van korrupsie” sommer veel dieper as wat daar gedink is. “Politici in posisies sink mekaar se loopbane. “Dis alles ten koste van ons gemeenskappe wat daaronder ly. “Ek bepleit dus ’n bedrog-vrye munisipaliteit wat na die behoeftes van die gemeenskappe omsien,” het Swartbooi laat hoor.