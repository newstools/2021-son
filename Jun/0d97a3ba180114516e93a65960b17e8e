DIE nuus dat die Stormers-vleuel Edwill van der Merwe besluit het om sy rugbyloopbaan by die Lions in Johannesburg voort te sit, is beslis ’n gevoelige slag vir die Kaapse franchise. Die 25-jarige speel tans voortreflike rugby en is welverdiend Vrydagaand in die Rainbow Cup-nederlaag met 27-31 teen die Bulls op Loftus Versfeld in Pretoria as die speler van die wedstryd aangewys. Van der Merwe, wat steeds die rekord hou as die voorste driedrukker in die Varsity Cup met 23 drieë in sy 37 wedstryde vir die Maties, is ook in 2019 aangewys as die Varsity Cup se agterspeler van die toernooi. John Dobson, die Stormers se afrigter, het juis Vrydagaand ná die teleurstellende nederlaag in die doodsnikke teen die Bulls laat blyk dat Van der Merwe hoog in aanvraag is ná sy onlangse skitterende vertonings. “Edwill se laaste drie games was spesiaal. Hy was so goed op Ellispark, in Durban en dan weer vandag (op Loftus). Ek besef hy is in hoë aanvraag. “Hy het ’n jaar en ’n half in die Varsity Cup deurgebring, waar hy die groot ster was.” Volgens Dobson het Van der Merwe voorheen probeer om deur te breek na die Stormers-span, maar daar was vraagtekens oor ’n paar aspekte van sy spel. “Daar was ook ander vleuels van gehalte, soos Seabelo Senatla en Sergeal Petersen, met wie hy moes meeding. “Hy was geduldig en hy is ’n ongelooflike harde werker wat oefening betref. Dit kan gesien word aan sy liggaam en die peil wat hy tans handhaaf. Hy is ’n spesiale speler, maar hy moes geduldig wag en ontsettend hard werk. Dit was nie maklik agter spelers soos Seabelo (Senatla) en Sergeal Petersen nie, maar ek is bly vir hom,” het Dobson gesê. Speelkans Dobson sal nog die spoedvraat se dienste tot November tot sy beskikking hê, maar daarna sal hy vir Cash van Rooyen, afrigter van die Lions­, beskikbaar wees. Hy is meer speelkans gewaarborg by die span van Gauteng. Dit is inderdaad ’n groot jammerte, aangesien Van der Merwe reeds gewys het dat hy loshande die beste vleuel in die Kaap is. As hy sy huidige spelpeil handhaaf, sal dit nie lank wees voordat hy op nasionale vlak betrek word nie.