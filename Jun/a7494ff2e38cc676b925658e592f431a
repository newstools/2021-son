ROBERTO Mancini glo dit gaan makliker wees om sy Italiaanse sokkerspan vir die Europese Kampioenskapsreeks se kwarteindronde voor te berei as wat die geval was voor Saterdag se kragmeting in die ronde van 16. Die Azzurri het ekstra tyd nodig gehad om ’n taai Oostenryk met 2-1 te klop. Mancini, wat tot dusver groot sukses as coach van Italië beleef het, het nog gister gewag om te sien of België of Portugal sy span in die kwarteindronde gaan pak. Volgens hom is dit makliker om vir sulke spanne te beplan, want dis spanne wat met spelers spog wat in Italië sokker speel of teenstanders vir Italiaanse spelers in Europese klubkompetisies is. “Ons het geweet daar gaan potensiële struikelblokke in dié wedstryd wees en gedink dit kan dalk moeiliker as die kwarteindstryd wees,” het Mancini ná Saterdag se oorwinning gesê. “Dit ís natuurlik so dat Oostenryk nie so goed is soos die spanne wat ons in die volgende rondes gaan pak nie, maar hulle het die lewe vir ons moeilik gemaak. “Ons het baie van Oostenryk se wedstryde gekyk en hy veroorsaak vir jou probleme. “Ons het geweet dit sou ’n baie ander wedstryd wees as ons in die eerste helfte ’n doel kon aanteken. “Ons kon egter nie en ons moes diep delf. Die spelers wou ten alle koste wen.” Sake kon egter baie anders gewees het, want in die 65ste minuut het Marko Arnautovic vir Oostenryk die agterkant van die doelhok gevind. Die VAR het egter beslis hy was onkant. Mancini glo steeds sy span sou dan ’n gelykmaker in ge­wone speeltyd gekry het. “Daar was nog tyd oor en ons het die vermoë om terug in wedstryde in te kom,” vertel Mancini. “Ek sou egter baie teleurgesteld gewees het as ons daai doel afgestaan het, want ons kon al in die eerste helfte die voortou geneem het. “Ons het oorheers.”