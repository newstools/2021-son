DIE soektog na ’n meisie (15) van Pacaltsdorp, George, is nog aan die gang. Amildriah McKenzie is op 12 Junie laas gesien toe sy haar huis in die Pacaltsdorp-omgewing verlaat het. McKenzie is na bewering in die omgewing van Nelson Mandela Boulevard in Conville gesien. Haar verdwyning het die hele gemeenskap in rep en roer omdat sy nie weer daarna gesien is nie. Sy is amptelik op 17 Junie as vermis aangemeld. Chris Spies, ’n polisiewoordvoerder, sê: “Die George-polisie­ vra die gemeenskap se hulp in die soektog na McKenzie. Inligting “Die voorlopige ondersoek na haar verdwyning wys dat sy op 12 Junie 2021 haar woning verlaat en nooit weer teruggekeer het nie. “Sy is deur haar pa as vermis aangemeld. “Verdere ondersoek het bevind dat sy laas naby die Conville-omgewing gesien is,’’ sê Spies. Enige een met inligting word versoek om die George-polisie by 044 803 4744 of die Stop Misdaad-lyn by 086 001 0111 te bel.