HALLO, Sonlanders! Toe Johnny se Bybelversies opraak, kan hy nie langer pretend om ’n kerk-brother te wees nie. Hy gaan dus oor tot aksie en konfronteer regter Heynes en sy seun, Damian, oor hulle hom geframe­ het. Almal teenwoordig is geskok oor sy onthulling, maar gaan justice uiteindelik vir Johnny op ’n platter bedien word? Geniet nou die slothoofstuk van Die Nommer deur EL­DRIDGE JASON. DIT lyk asof regter Heynes enige tyd ’n stroke gaan kry.Hierdie is beslis nie die bemoedigende boodskap wat hy gedog het Johnny vir hulle gaan bring nie. Sy seun, Damian, lyk ook asof hy ’n spook gesien het. ’n Spook uit die verlede wat hom nou kom inhaal het. Een van die mans wat die hele tyd gesit het, kug en kom stadig orent. Johnny loer aandagtig na hom. Hy lyk bekend. “Ek weet nie of hierdie ’n joke is nie, maar ek dink nogal nie dis funny nie,” sê die man in ’n sagte, pieperige stemmetjie. “Weet jy wat?” kap Johnny terug. “Ek dink nogal jou stem is funny. Wat wil jy vir my sê? Dat ek lieg?” Die man verkleur rooi-vaal-rooi in sy gesig. “As minister van justisie dink ek nie dis reg dat jy ...” “Aaah, net die regte ou,” val Johnny hom onbeskof in die rede. “Laat ons mekaar mooi verstaan – ek is nie geïntimideer oor jou titel nie. Minister van Justice, Minister van die Toiletpot – selle WhatsApp-groep, as jy my vra.” Die minister vererg hom bloedig vir die kras wyse waarop Johnny met hom praat. Hy is gewoond aan blue-light special behandeling, nie om mee gepraat te word asof hy ’n nul in die lewe is nie. “Listen here,” sê die minister vies. “Hey, wena, you listen here,” kap Johnny terug. “Moenie my bors kom warm maa–” “Johnny!” Johnny swaai om toe sy naam kliphard deur die vertrek weergalm. Nie ver van hom af sien hy Emma en Jenna staan. “Die minister is net die regte persoon wat jou kan help,” sê Emma en kom nader gestap. “Moenie van hierdie man ’n enemy maak nie. Vertel hom jou storie. Op ’n rustige, ordentlike manier.” Johnny wil-wil terughap en aan Emma sê dat hy nie ’n kind is nie, maar bedink hom. Sy het ’n punt beet. Hy moet dit admit. Hy blaas sy asem hard uit, stap tot by ’n klein kroeg en skink vir hom ’n glas water wat hy met een teug wegslaan. Dan draai hy om en kyk die minister reguit in die oë. “Ek trust nie eintlik julle kerkmense nie; ek gaan nie lieg nie. “Kyk dan wat hierdie sogenaamde bekeerde judge aan my gedoen het. Ek gaan jou my storie vertel, liewe minister, maar ek waarsku jou nou al – moenie dink ek en my verhaal gaan soos Eskom in die donker wegraak nie.” Die minister knik stram en gaan sit weer in sy stoel. Johnny gee regter Heynes ’n vuil kyk en begin dan sy storie vertel. Dit is doodstil in die vertrek. Hier en daar wil-wil die woede binne hom losbars, maar hy beteuel hom met moeite. Toe hy klaar is, swaai regter Heynes wild sy arms rond. “Hierdie is niks anders as ’n wolhaarstorie van ’n tronknommer wat duidelik nie ná al die jare agter tralies gerehabiliteer is nie. Minister, ek hoop jy sien hierdie leuens vir dit wat dit is.” Johnny lag kliphard. “Ek het geweet jy sal my wil swak maak, liewe judge. Maar sê van Joy-Lynn Coenraad wat jy wil. Haar laaste woorde aan my gaan julle sink. “Hoe weet ek van die versteekte kluis in jou slaapkamer waar jy al die bewyse vir 20 jaar wegsteek? Ook die foto’s van ander laities wat jou liewe, holier-than-thou Damian gevat het?” “Jou ... jou nommer-gemors!” sis Damian en bal sy vuiste. “Jy moes in die tronk gevrot het.” “ ’n Nommer-gemors?” vra Johnny. “Jy moet laaste praat van gemors en besides, ek het net jou kooi warm gehou daar. “Ek kan al sien hoe maak die nommers ’n wifey van jou. Moenie nog worry van ’n klomp hand sanitisers inpak nie. Sorg net vir ’n lekker voorraad Vaseline.” Regter Heynes gee meteens een wanhopige gil en sak dan inmekaar. Een van die vroue storm na vore om hom te help. Johnny stap stadig nader. Die regter se lippe beweeg. Johnny gaan kniel by hom. “Ver- ... vergewe my,” prewel die regter en blaas dan sy laaste asem uit. “Iemand gil dat ’n ambulans gebel moet word, maar Johnny het al baie mense sien sterf in die tronk. Die vaalheid in die regter se oë bevestig aan hom dat die ou man nie meer in die land van die lewendes is nie. Hy wat Johnny is, kan maar net hoop dat regter Heynes nie ’n vaccine teen hel toe gaan iewers op sy journey raakloop nie. Johnny kom stadig orent en stap tot by Damian wat hom met wilde oë aankyk. “Hou jy maar jou panga-kyke vir die mang. Ek is ashes,” sê Johnny en druk met sy wysvinger teen Damian se bors. “Jou number is op. Een van die dae sing jy ’n nuwe nommertjie in die tronk.” “Ek het hiermee weggekom en ek sal weer hiermee wegkom,” sis Damian. “Ons het geld. Geld maak alles reg. “Ja, ek het Jayden Coenraad vermoor. Nog twee ander waarvan niemand weet nie, maar vir wie gaan die law glo? Vir my of vir jou, ’n geharde bandiet?” Johnny lag en maak ’n paar hempsknope oop. Hy ontbloot die drade van die recording device wat met kleefband aan sy lyf vasgemaak is. “O ja,” sê Johnny terwyl hy sy hempsknope weer vasmaak. “Daar is nog net één ding wat ek moet doen.” Voordat Damian besef wat kom, haak Johnny af en slaan hom ’n moewiese hou, reg onder sy ken. Damian gee so ’n flou suggie en plons dan op die vloer neer. “Johnny!” gil Emma. “Was dit nou nodig? Hy’t dan alles erken.” Johnny grinnik. “Vir al die goed wat ek in die tronk moes deurmaak, is dit die minste wat ek kon doen.” Emma skud haar kop. Sy try haar bes om ernstig te bly. “So, wat gaan jy nou doen, timer?’ vra Jenna grapperig. “Jy gaan mos nou weer jou naam skoon hê.” Johnny lag. “Die skoon naam sal seker niks baat met ’n gesig vuil van die tjappies nie, maar as daar een wens is wat ek het, is dit om my dogter beter te leer ken.”