DIE skuldigbevindingskoers vir alle misdaad in die Wes-Kaap het die afgelope vyf jaar met 15% verminder. Volgens die DA-woordvoerder vir gemeenskapsveiligheid, Reagen Allen, het ’n parlementêre vraag dié inligting aan die lig gebring. Allen sê volgens ’n reaksie op die vraag het die skuldig­bevindingskoers in die Wes-Kaap vanaf 2016 tot 2021 van 40% na 25% gedaal. Hy sê verder die Wes-Kaapse ministerie van gemeenskapsveiligheid het in Julie 2019 die omstandighede by die SAPD se speurdienste geassesseer. Die departement het in hierdie assessering bevind byna 50% van die speurders in die Wes-Kaapse SAPD het meer as 200 dossiere elk om te ondersoek. Kwaliteit Om die situasie nog beroerder te maak, is daar ’n tekort aan sowat 500 speurders in die Wes-Kaap. Allen sê: “Speurders is verantwoordelik vir die insameling van bewyse vir strafregtelike sake en die gehalte van hul werk bepaal of die saak suksesvol vervolg word of nie.” Allen sê hy gaan nog inligting vra om uit te vind of die owerhede besig is om die situasie vir speurdienste te verbeter. Volgens hom gaan die portefeuljekomitee vir gemeenskapsveiligheid in die Wes-Kaapse wetgewer ook oorsigbesoeke by cop shops uitvoer. Allen sê verder die komitee sal ook na verwagting met speurders vergader. “Ons moet meer doen om dié mans en vroue te ondersteun om te verseker dat kwaaddoeners toegesluit word,” sê hy.