VIER mense is dood in ’n botsing op die R75 tussen Graaff-Reinet en Jansenville in die Oos-Kaap. Die Oos-Kaapse vervoerdepartement sê die ongeluk het laat Vrydag plaasgevind toe ’n VW Polo wat van Jansenville gereis het, teen die voorhaker van  ’n gelede vragmotor gebots het. Unathi Binqose, woordvoerder van die departement, sê ál vier insittendes in die Polo is op die toneel dood. Hy sê die insittendes in die vragmotor het ongedeerd daarvan afgekom. Daar was ook ’n ander sedan betrokke en dié insittendes is ook nie ernstig beseer nie. Die oorsaak van die ongeluk is nie bekend nie en die polisie ondersoek ’n saak van strafbare manslag. – Algoa FM