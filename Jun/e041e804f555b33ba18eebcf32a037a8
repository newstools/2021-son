DIE Kaapse bofbalspeler Chris Beyers glo sy ervaring van die spel in die buiteland kan vir hom die deur oopmaak om die nasionale Pro­teas-span te haal. Hy keer juis binnekort terug Suid-Afrika toe om die keurders van sy vermoëns in die plaaslike seisoen te oortuig. “Ja, dit sal ’n baie groot voorreg wees om in ’n World Cup qualifier vir my land te speel,” het hy uit Duitsland aan Son gesê. Beyers speel daar in die taai Bundesliga vir Paderborn Untouchables, een van die sterkste spanne in Duitsland. Dit is die land se topliga en hulle is baie professioneel. Die oud-Springbok-kaptein Bles Kemp sê: “Beyers is op ’n mission om al die pad na bo te gaan.” Beyers is ewe tuis op tweede en derde rus en is een van sy span se power hitters. Hy het al drie keer WP-kleure gekry en nou is die nasionale span sy volgende mikpunt. Beyers sê: “Ek is al my lewe lank oorsee en was op skool in Saoedi-Arabië en Amerika. “Ek is ook nou net meer as ’n maand in Duitsland.” Beyers het ook reeds sy eerste home run vir sy nuwe span geslaan.