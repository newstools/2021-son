DIE sokkerpoppe gaan môre behoorlik in die Overberg dans met ’n vol wedstrydprogram in die Derde Liga. Cohen Jasson, afrigter van Mount Pleasant, sê hy kan nie wag vir sy span om Early Birds die stryd aan te sê nie. Mount Pleasant het Young Killers van Gansbaai Saterdag met 4-3 geklop en loop nou oor van die selfvertroue. Dié oorwinning was ’n groot boost vir die span van Hermanus, wat nou nie meer so erg deur die relegasiespook geteister word nie. Benewens Mount Pleasant se stryd teen Early Birds in Gansbaai, wag daar ook ’n groot derby Saterdag teen Salim United. Jasson sê: “Die sege oor Killers het ons ’n groot confidence boost gegee. Die grote is egter Saterdag se derby.” Intussen het Ithemba Sporting sy segetog voortgesit met ’n oortuigende oorwinning met 4-0 oor die tweede geplaaste I&J Express. Siyanda Mbadeni en Sinovuyo Nkangeni het elk twee doele aangeteken. Sporting staan nou stewig boaan afdeling B se punteleer met 33 punte ná 11 wedstryde. Die voorloper speel ook môre in Kleinmond teen die sukkelende Bumpers XI. Alle sokker in die Cape Winelands is intussen tot verdere kennisgewing opgeskort. Luidens ’n omsendbrief is dié besluit geneem nadat die distriksmunisipaliteit van die streek alle sportfasiliteite vir ’n onbepaalde tydperk gesluit het weens die derde golf van Covid-19 wat die land tans teister. Die streek se sokkerbase het reeds ’n vergadering belê om die pad vorentoe te bespreek, lees die verklaring. Môre se bepalings is: CALEDON: 13:00: Professional Tigers t Zama Zama; KLEINMOND: 13:00: Bumpers XI t Ithemba Sporting; 15:00: Home­ Defenders t Ocean Stars; GLASKASTEEL: 15:00: Seven Aces t Standards; GANSBAAI: 15:00: I&J Express t Real Attackers; MASAKHANE: 13:00: Early Birds t Mount Pleasant; 15:00: Young Killers t Solyx United. Saterdag se bepalings is: GANSBAAI: 13:00: Gansbay Rovers t Young Tigers; 15:00: Zama Zama t Home Defenders; CALEDON: 13:00: Standards t Police; MASAKHANE: 13:00: Ocean Stars t Seven Aces; 15:00: Solyx United t Early Birds; MOUNT PLEASANT: 13:00: Ithemba Sporting t Young­ Killers; 15:00: Mount Pleasant City t Salim United; KLEINMOND: 15:00: Bumpers XI t Real Attackers.