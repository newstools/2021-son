DIE Chiefs-ster Damian McKenzie is vir drie weke geskors vir sy gevaarlike duikslag verlede week in die Superrugby Trans-Tasman-wedstryd teen die Reds in Townsville. Die skeidsregter, Nic Berry, het die All Blacks se spelskepper in die 22ste minuut van die nederlaag in die Queensland Country Bank-stadion met ’n rooikaart gepos nadat sy skouer die ken van die Reds-speler Tate McDermott hard getref het. Die Chiefs sal dus vir die res van hul Superrugby Trans-Tasman-veldtog sonder McKenzie wees. Die speler is tot en met 19 Junie uit alle rugby geskors. Dit beteken dat hy die Chiefs se laaste twee games – teen die Rebels en Waratahs – sowel as die eindstryd sal misloop.