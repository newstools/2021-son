JOHN Dobson glo die Suid-Afrikaanse spanne gaan sukkel teen die Britse en Ierse Leeus. Die afrigter van die Westelike Provinsie sê die SA spanne se spelpeil is tans nie goed genoeg om teen die Leeus te speel nie. Die Streeptruie het Woensdagaand in ’n Curriebeker-kragmeting op Ellispark met 32-38 teen die Lions vasgeval. Dit kom nadat die Lions laas Vrydag in hul eerste game in die Mbombela-stadion in Nelspruit met 10-39 deur die Pumas oordonder is. Die Britse en Ierse Leeus speel môre op Murrayfield in Skotland in hul eerste warm-up game teen Japan. Sondag reis hulle na Suid-Afrika vir hul toer van agt wedstryde. Warren Gatland (afrigter) se Britse en Ierse Leeus skop hul toer volgende week teen die Lions op Ellispark in Johannesburg af. Dobson is nie oortuig dat die SA spanne tans opgewasse is vir die tawwe taak om die Britse en Ierse Leeus te klop nie. Hy het Woensdagaand ná sy span se nederlaag teen die Lions gesê: “Ja, ons was vanaand uiters swak en het ons eie graf teen die Lions gegrawe. As ons met so ’n vertoning soos vanaand teen die Britse en Ierse Leeus gaan speel, gaan dit ’n baie lang dag vir almal van ons wees. “Daar is ’n massiewe hoeveelheid werk wat vir ons voorlê. “Ons sal dalk moet kyk na personeelveranderinge en tegniese details wat dalk ook verander sal moet word. “Ál vier franchises sal uiteraard hul spelpeil moet lig vir die geleentheid om teen die Britse en Ierse Leeus te speel. “Gegrond op die vertonings in vanaand se game, glo ek dit gaan beslis ’n baie moeilike taak vir ons almal wees teen die Leeus. Ons vertonings is tans nie wat dit moet wees nie.” Dobson het darem ook laat blyk dat sy span moontlik versterk kan word met spelers wat van beserings terugkeer. “Ja, ons het nog ’n paar spelers wat in die volgende twee weke moet terugkom. “Ons het nog twee tuiswedstryde voordat ons in die bubble ingaan,” het Dobson bygevoeg. Vier dae ná hul game volgende week teen die Lions, pak die Leeus die Sharks op Woensdag 7 Julie, ook op Ellispark. Die Saterdag daarna kom die Leeus op Loftus Versfeld teen die Bulls te staan voordat hulle die SA A-span op Woensdag 14 Julie in die Cape Town Stadium aandurf. Drie dae later, op Saterdag 17 Julie, kruis die Leeus swaarde met die Stormers. Die eerste toets is ’n week later, op 24 Julie, ook in die Moederstad.