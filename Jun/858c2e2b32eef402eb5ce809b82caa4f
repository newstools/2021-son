DIE hunkering om oorsee te speel en die feit dat sy vriendin tans in Gauteng werk, is onder die faktore wat Edwill van der Merwe, kookwater-vleuel van die Stormers, laat besluit het om die Kaap vir Gauteng te verruil. Dit het dié naweek aan die lig gekom dat die 25-jarige boorling van Kylemore ’n kontrak met die Lions onderteken het. Van der Merwe speel tans die wêreld aan die brand en sy vertrek moet beslis as ’n groot slag vir die Kaapse franchise beskou word. Volgens John Dobson, afrigter van die Stormers, wil dié voormalige leerder van Paul Roos Gimnasium bitter graag oorsee speel. Hy moes egter in 75% van sy span se Pro16-wedstryde speel om ’n visum te bekom. Dit is egter iets wat die Stormers hom nie kon verseker nie. Die span het reeds ’n aantal ervare vleuels op sy boeke en dan is daar ook nog die Blitsbok Angelo Davids wat speelkans moet kry. Davids is tans met die Blitse in Gauteng om te slyp vir die Olimpiese Spele. Seabelo Senatla dien intussen ’n skorsing uit vir ’n rooikaart. Volgens Dobson het die Stormers vroeër vanjaar ’n aanbod aan Van der Merwe gemaak en later die aanbod meer vleis gegee. Dit was egter voor die vleuel se voortreflike vertonings die afgelope vyf wedstryde in die Rainbow Cup wat sy markwaarde aansienlik verhoog het. “Hy het dit oorweeg, maar daar is ook ’n persoonlike rede met sy meisie wat haar vakleerlingskap in Johannesburg doen. Ons het ook vir Sergeal Petersen, Seabelo Senatla, Leolin Zas en Angelo Davids. “Dis dus onmoontlik vir my om aan Edwill te sê dat hy sy visum sal kan kry omdat hy in 75% van ons wedstryde sal speel,” het Dobson gesê. Van der Merwe is tans só warm dat hy waarskynlik oorweeg sal word indien een van die Bok-vleuels vir die opkomende reeks teen die Britse en Ierse Leeus sou seerkry. Die Lions het ook vandeesweek aangekondig dat hul vleuels Rabz Maxwane, Stean Pienaar, Courtnall Skosan, Quan Horn en Ngia Selengbe nuwe kontrakte aanvaar het.