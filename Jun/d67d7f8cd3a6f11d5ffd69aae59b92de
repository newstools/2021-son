KLIPRAND. – Daar is nog nie weer toetse gedoen vir die corona-virus in dié klein gemeenskappie nie, maar inwoners het hoop dis besig om te stabiliseer. Dié klein dorpie in die Wes-Kaap is sowat 160 km van Vredendal en 80 km van Bitterfontein. Dit lê op die grens van die Noord-Kaap. Kliprand was in die nuus nadat inwoners die gevreesde virus 15 maande lank gesystap het, maar met die derde vlaag erg getref is. Hier is maar net sowat 250 in­woners. Van hulle het 3 mense reeds gesterf en 30 mense is positief getoets. ’n Onderwyseres in Kliprand het gister gesê hulle gaan aan en dit lyk of dinge stabiel is. Oorlede “Ons het gelukkig nog nie weer sterftes gehad nie. Ons is nog nie weer getoets nie, maar dit lyk asof dit stabiel is,” het sy laat hoor. Twee van die mense wat oorlede is – Hendrik Ockhuys en Katrina Watt – was in hul 70’s. Die derde persoon wat gesterf het, is die 32-jarige Levern Beukes. Beukes is reeds Sondag begrawe. Watt word môre begrawe en Ockhuys Vrydag. Vroeër het Arrie Cloete, die skoolhoof van Nuwefontein Primêr, gesê vier kinders van die skool is ook positief en 80% van die inwoners is tot Saterdag onder kwarantyn. “Die eerste toetse is laas Maandag (14 Junie) gedoen en dít nadat ons 15 maande virusvry was,” sê hy. Die Matzikama-munisipaliteit, Coca-Cola en ander organisasies het vir die inwoners droë rantsoene gebring. Verder is vrugte van Citrusdal aangery.