DIE nasionale regering moet nou meer verantwoordelik gehou word vir sy slegte besluite in die geveg teen Covid-19. Dís die mening van die NPO #SA1stForum terwyl die land met die derde golf van die virus worstel. ’n Sameroeper van #SA1stForum, adv. Rod Solomons, sê hy het nou lank genoeg stilgebly terwyl die regering fout ná fout begaan. Hy sê hy gaan nou nie meer stilbly nie. Solomons sê: “Ek wil dus Suid-Afrikaners herinner om ons regering meer aanspreeklik te hou in terme van hoe hy die pandemie hanteer, voordat dit te laat is. “Onthou, die president (Cyril Ramaphosa) en die minister van gesondheid (dr. Zweli Mkhize, wat tans op spesiale verlof is) sê altyd hulle word deur die wetenskap en kenners in dié veld gelei.” Ramaphosa het Mkhize ’n paar weke terug op spesiale verlof geplaas. Dis hangend ’n ondersoek in sy beweerde rol in die sogenaamde Digital Vibes-sage waar bedrog van sowat R150 miljoen na bewering deur sy departement gepleeg is. Solomons wil weet of die regering regtig alle raad van die kenners­ én die Wêreldgesondheidsorganisasie volg. “Vir hoe lank nog gaan ons ’n waarnemende minister van gesondheid hê?” vra hy verder. Hy verwys na die minister van toerisme, Mmamoloko Kubayi-Ngubane, wat in Mkhize se pos waarneem sedert hy op verlof geplaas is. Solomons wil ook weet of die regering gaan wag totdat dinge eers verder vererger voordat hy strenger sal optree in die polisiëring van die Covid-19-protokols. Hy vra verder of politieke invloed enige rol speel wanneer daar besluite gemaak word oor hoe die geveg teen die virus in werking gestel word. Solomons doen laastens ’n beroep op die regering om sy kommunikasie te verbeter sodat mense nie dink sodra hulle ingeënt word, “nou kan jy doen soos jy wil” nie.