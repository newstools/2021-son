CHESLIN Kolbe kan dalk die Bokke se eerste toets teen Georgië misloop. Die Bok-vleuel, wat as een van die wêreld se beste spelers beskou word, en sy spanmaat by Toulouse Rynhardt Elstadt gaan Vrydag in die eindstryd van die Franse Top 14 speel. Jacques Nienaber, hoofafrigter van die Bokke, het gister in ’n aanlyn mediakonferensie gesê: “Rynhardt en Cheslin speel in die Top 14-eindstryd. "Ek is nie seker nie, maar ek het gehoor dat dit Vrydagaand kan wees." Hulle sal dan eers Sondag ná die eindstryd hul tweede dosis Covid-19-entstof kry. Persoonlik “Hulle sal waarskynlik daarna vlieg en hopelik Maandag of Dinsdag in Suid-Afrika aankom. Ons speel volgende Vrydag. "So, ek dink dit sal hulle baie min tyd gee om weer in die mix te kom om by ons manier van dinge aan te pas. “Ek glo dit gaan vir hulle moeilik wees om in die eerste toets teen Georgië te speel. “Ek moet egter beklemtoon dat daar keurders is wat hieroor insae sal hê. “Hulle (Kolbe en Elstadt) kan dalk ook vroeër hierheen kom. So, logisties kan daar dinge wees wat verander,” het Nienaber verduidelik. Die afwesigheid van Kolbe kan natuurlik die weg baan om een van die ander spelers in die groep teen Georgië in te span. Al was S’bu Nkosi Kolbe se plaasvervanger in 2019 se World Cup, kan die keurders dalk op die nommer van ’n speler met soortgelyke eienskappe, soos Rosko Specman, druk. Yaw Penxe en selfs Aphelele Fassi is ander opsies. Nienaber het dit ook duidelik gemaak dat hy nie slapelose nagte het nie nadat die Bulls Saterdag in Treviso teen alle verwagtinge in ’n vernederende nederlaag met 8-35 teen Benetton op die lyf geloop het. “Ek kan nie kommentaar lewer op die Bulls en hul wedstrydplan nie. Ons dwing ook nie franchises om op ’n sekere manier te speel om ’n sekere uitslag te kry nie. Kompetisie “Die Bokke speel heeltemal ’n ander styl van die franchises. "Dié is nie noodwendig ’n weerspieëling van die nasionale opset nie. "Dit beteken ook nie dat die nasionale span goed of sleg gaan wees nie. “Die Rainbow Cup is ’n baie goeie kompetisie vir ons om in te speel. "Dis uiteraard ’n bietjie anders as waaraan ons gewoond is. "Die spanne is baie meer takties in hul benadering en jy sal jou spelstyl daarvolgens moet kan verander. “Die positiewe ding is dat ons 23 spelers in ons groep het wat in die buiteland gespeel het en gewoond is daaraan om onder daardie soort toestande en teen daardie soort opposisie te speel,” het Nienaber bygevoeg."