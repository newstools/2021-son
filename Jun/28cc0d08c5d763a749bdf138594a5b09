ROSKO Specman pas die Stormers soos ’n handskoen. Só het Labeeb Levy, vaardigheidsafrigter van die Stormers, gister aan Son gesê toe hy gevra is watter waarde dié vlugvoetige spoedvraat aan sy span gaan bied in Vrydag se Rainbow Cup-rugbywedstryd teen die Bulls op Loftus Versfeld in Pretoria. Specman het hom vandeesweek as leenspeler van die Cheetahs by die Stormers aangesluit en gaan na verwagting teen sy vorige Bulls-spanmaats op die vleuel in die plek van Sergeal Petersen ingespan word. Levy het Specman se onvoorspelbaarheid op die aanval uitgewys as iets wat die Stormers se aanvallende spel ’n heel nuwe dimensie kan gee. “Vanuit ’n vaardigheidsoogpunt is daar sekere dinge wat jy nie by sekere spelers kan afrig nie,” het Levy oor Specman gesê. “Wanneer jy ’n verdedigingsafrigter is, beraam jy ’n plan om teen ’n sekere tipe speler (soos Specman) te verdedig. Jy bou jou planne rondom wat jy dink hy gaan doen ... Maar soms weet die speler self nie eens wat hy gaan doen nie. So, hoe beplan jy daarteen? Dit is dus opwindend en dit is goed om te sien.” Die Stormers sal Vrydag in Pretoria die geleentheid wil gebruik om die Bulls se trotse onoorwonne rekord op Loftus te beëindig en terselfdertyd ook gelyk te trek met die tuisspan, wat boaan die puntelys is. Levy is vol vertroue dat die Stormers nie afgelei sal word met die aankondiging van die Springbok-groep op 5 Junie nie. “Ons gesels individueel met die spelers. “Maar hulle is redelik selfgemotiveerd omdat hulle weet dat hulle goeie prestasies moet lewer en goed moet oefen, want die Springbok-afrigters sal na die peil van die spelers kyk. “Dit is beslis in hul agterkop dat as hulle goed oefen, hulle gekies kan word, maar ek dink nie hulle sal selfsugtig wees nie. “Hulle weet dat hulle die volgende twee weke goed moet doen en hul hand moet opsteek,” het Levy bygevoeg.