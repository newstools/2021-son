TWEE van Delft se oudste inwoners het Vrydag op hul verjaardag ’n lekker makietie gehad. Sofie Freda Fortuin het haar 100ste verjaardag gevier, terwyl Nosayinete Cetyiwe van Delft-Suid 103 jaar oud geraak het. Cetyiwe het in Januarie verjaar en Fortuin het op Jeugdag ’n hele eeu oud geword. Fortuin, wat in 1921 in Philippi gebore is, is steeds vol grappe. Sy skryf haar hoë ouderdom daaraan toe dat sy haar ouers geëer het. Sy is nog gesond soos ’n vis in die water en gebruik geen medikasie nie. Fortuin se 57-jarige kleindogter woon tans saam met haar. Raadslid Dineo Masiu en die Senior Forum van Delft het vir die twee bejaardes ’n paartie in die Delft-gemeenskapsaal gehou waar hulle hul mylpaal saam-saam kon vier. Masiu vertel: “Hulle het die paartie baie geniet – en ook om tussen ander bejaardes te wees. Weens die toename in Covid-19-gevalle was daar nie baie bejaardes nie. “Dit is maar swaar vir die bejaardes wat nie kan uitgaan nie. Hulle mis die uitstappies en paarties wat hulle gereeld gehad het. Dankbaar “Dit was lekker om hulle spesiaal en deel van die gemeenskap te laat voel.” Gadija Francis van die Senior Forum, ’n voedingskema vir bejaardes in Delft, sê: “Dit was ’n plesier om ’n glimlag op die bejaardes se gesigte te sit. “Hulle was so bly en dankbaar vir die paartie. “Ons is baie bly vir almal wat bygedra het om dit moontlik te maak.” Sandiswa Cetyiwe, gogo Nosayinete se kleinkind, sê: “My ouma se gesondheid is nog goed. Sy kan nog loop en doen alles vir haarself. “Sy het ná die paartie Oos-Kaap toe gegaan waar sy by familie kuier.” Cetyiwe het nooit gedrink of gerook nie en haar man 13 jaar gelede verloor. 