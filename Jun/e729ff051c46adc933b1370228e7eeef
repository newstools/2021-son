LADISMITH. – Ouma Katriena Aliena het nog net goed aan haar medemens gedoen. So ook aan haar seun, Jerialdo Aliena, se saamleefmaat, Doreen Lee. Dít sou ouma Katriena van Royal Heights duur kos. Sy sê: “Doreen bly saam met my seun hier. As sy nugter is, is sy ’n liewe mens. “Maar sodra sy gedrink is, dan mishandel sy my en rand my aan. Ek het haar al so baie kanse gegee.” Maar dit sou met die laaste AllPay die ergste wees. Ambulans “Sy het daai dag soos ’n mal ding aangegaan. Toe gooi sy ’n houertjie met ’n wit stof in my gesig en sê dit is gif. “Ek kon onmiddellik niks voor my sien nie. Ek moes toe per ambulans na die hospitaal in Oudtshoorn waar hulle my oë probeer red het. Twee dae later is ek ontslaan, maar is nou halfblind in die een oog.” Ouma Katriena het ’n saak teen Lee gaan maak. “Ek het ’n interdik teen haar gekry. Sy mag nie meer hier kom nie.” Jerialdo sê dis maar die beste so. Lee wou nie met Son praat nie. Kapt. Malcolm Pojie, ’n polisiewoordvoerder, sê: “Die verdagte is gearresteer en is tans verhoorafwagtend.”