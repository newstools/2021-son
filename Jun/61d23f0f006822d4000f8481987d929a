GAMKA-OOS. – Oom Klonkie (83) is nie meer vandag se kind nie, maar word glo by die daghospitaal soos ’n kind behandel. Oom Klonkie, wie se regte naam Jan Jordaan is, vertel: “Ek woon mos in Gamka. Toe moes ek uit Gamka met kierie en al sukkel tot oppie dorp in Calitzdorp, net om die uitslae van my bloed te kom kry. “Maar toe ek daar kom, moes ek hoor dat hulle óf nie die bloeduitslae kry nie óf dat hulle dit soek. “Maar hoe dit ook al sy, ek is sonder ’n papier of ’n uitslag daar weg. Tuisgaan “Want toe moes ek hoor ek moet die volgende week weer kom. Wéét hulle hoe ver moet ’n ou mens sukkel?” Oom Klonkie woon soms in by ’n familielid waar hy dan tuisgaan as hy die kliniek moet besoek. “Maar daai keer moes ek terug Gamka toe sukkel. “Die volgende week, toe ek weer daar by die kliniek (daghospitaal) kom, toe moes ek hoor die uitslag was maar al die pad daar. Maak ’n mens só met ’n ou mens?” vra die uitgesproke oom. Nadia Ferreira, ’n gesondheidswoordvoerder, sê by navraag: “ Ons vra om verskoning vir die negatiewe ervaring. “Die personeel het die situasie van sy uitslae aan die persoon verduidelik. “Hy kan ook van die mobiele kliniek gebruik maak om die lang afstande uit te skakel.”