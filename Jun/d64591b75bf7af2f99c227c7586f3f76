GARETH Southgate, manager van Engeland, verander nou van taktiek om hul kwalifisering vir die uitkloprondes van die Euro 2020-kam­pioenskapskompetisie te verseker. Southgate het geskimp dat hy meer ervare spelers in sy beginspan gaan insluit vir môre se laaste groep D-wedstryd teen Tsjeggië in die Wembley Stadium. Dit volg nadat Southgate die jongste Engelse span sedert 1958 by ’n toernooi gehad het in hul draw (0-0) Vrydag in die Wembley Stadium teen Skotland. Die 50-jarige Southgate het vyf van sy oudste beskikbare spelers oor die hoof gesien. Dit beteken die gemiddelde ouderdom van sy eerste XI was 25 jaar en 31 dae. Dit het beslis in Southgate se gesig ontplof toe sy jonges ook oorheers en gestuit is deur ’n hardnekkige Skotse span onder leiding van Liverpool se Andy Robertson. Die maksimum punte teen sy Skotland-buurspan sou Engeland se kwalifisering na die ronde van die laaste 16 spanne verseker het. Bekostig Nou móét die Three Lions ’n nederlaag op hul tuisveld teen Tsjeggië vermy om deur te dring na die uitkloprondes. Southgate is bewus daarvan dat Engeland nie weer kan bekostig om droog te maak nie. “Dit was ’n groot leerkurwe vir hulle, maar ons moet vorentoe kyk,” verduidelik Southgate. “Ek weet presies waar die span nou is. “Ek verwag om hier en daar ’n paar van die senior spelers weer ’n run in die span te gee.” Een van Southgate se tameletjies is of hy sy kaptein, Harry Maguire, in die defence moet inspan. Die Manchester United-leier is sedert Mei buite aksie weens ’n enkelbesering en wag om sy debuut by die Euro 2020-kompetisie te maak. Southgate weet ook dat spelers soos Kieran Trippier, die La Liga-wenner met Atlético Madrid, en Kyle Walker spelers met selfvertroue is wat kalmte en stabiliteit na die span kan bring. – AP