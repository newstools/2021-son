DIE polisie in Noordwes het ’n 51-jarige man in hegtenis geneem nadat hy na bewering sy eksmeisie se dogter ontvoer en vermoor het. News24 berig die verdagte is gearresteer nadat Keitumetse Tumelo (7) se halfnaakte lyk met kopbeserings in die bosse in Lethlabile gevind is. Lt.kol. Amanda Funani, polisiewoordvoerder, sê luidens inligting is die meisietjie laas op 22 Junie in ’n taxi gesien. “Toe die sewejarige nie by die huis opdaag nie, het haar ma die bure se hulp ingeroep en na haar begin soek. Die soektog het nie resultate opgelewer nie,” aldus Funani. Haar ma het toe haar verdwyning aangemeld by die polisie, wat die kind as vermis geregistreer het. Funani voeg by die polisieondersoek het gelei tot die ondervraging en daaropvolgende inhegtenisneming van die ma se gewese boyfriend. ’n Geregtelike doodsondersoek sal gedoen word om die oorsaak van Keitumetse se dood te bepaal. Funani sê ’n addisionele klag van verkragting kan bygevoeg word afhangende van die bevindings in die outopsie. Die verdagte sal na verwagting Dinsdag in die Brits-landdroshof verskyn.-News24