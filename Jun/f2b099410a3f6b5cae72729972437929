CALITZDORP. – Jaagduiwels kom glo naweke hier by die busstop bymekaar en dan ruk dinge handuit. Dan is die manne glo in ’n spirit van pop en dice. En verlede week douvoordag het ’n man se heining glo in een van hulle se pad gespring. Dis veral Vrydagaande en Saterdagaande wanneer die ding handuit ruk. Voetgangers en ander padgebruikers se lewe word dan in gevaar gestel. Slagoffer ’n Paar ongelukke onlangs in die dorp is volgens inwoners ’n bron van kommer. Jan Pretorius, ’n trotse huiseienaar en slagoffer van ’n kar buite beheer, vertel: “ ’n Mens probeer om jou yard netjies te hou en dan gebeur sulke dinge. Dis mos nie reg nie.” Jakob Willemse van 6de Laan vra: “Waar is die law enforcement? Waar is die neighbourhood watches? “Die polisie is te min, want hier is net twee cops per skof. Moet daar eers lewens geneem word? Moet daar eers in ’n huis ingery word of iemand omgery word? “Die inwoners is al bang as hulle die karre se brullende exhausts hoor.” Inwoners van 6de Laan dreig om die wet in eie hande te neem as iemand raakgery word. “Hy gaan pak kry,” het ’n tannie gesweer.