AS DIT van hom afgehang het, het die Wes-Indiese Eilande se veelsydige krieket­speler Andre Russell onder normale omstandighede aanhou speel. Russell het in ’n onlangse onderhoud met Geo News erken dat sy geestestoestand negatief geraak is deur krieket in biologies veilige omgewings, oftewel bio-borrels, te speel. Dít is sedert die Covid-19-pandemie se uitbreking in 2020 die nuwe normaal vir die meeste sportsoorte wêreldwyd. Russell speel vir die Kolkata Knight Riders in die Indiese Premierliga. Dié toernooi is een van vele wat onder bio-borrel-regulasies beslis word. Die IPL is op 4 Mei opgeskort nadat die Covid-19-situasie in Indië versleg het. Dié toernooi gaan in September in die Verenigde Arabiese Emirate hervat word. Dan speel Russell (33) ook nog in die Pakistan Super League, wat later vandeesmaand in Abu Dhabi voortgaan. Dié is self in Maart vanjaar opgeskort weens Covid-19-gevalle in Pakistan. Russell het gesê: “Ek dink dit eis sy tol op my. Ek kan net vir myself praat en nie vir ander spelers of afrigters wat deur dié kwarantyn-goed moet gaan nie. “Dit het beslis ’n tol geëis op my geestestoestand, want jy leef van borrel tot borrel, toegesluit in ’n kamer, en jy kan nie vir uitstappies gaan nie. Ondankbaar “Jy kan nie na sekere plekke toe gaan nie, jy kan nie socialise nie. Dit is anders. “Maar aan die einde van die dag wil ek nou nie ondankbaar klink nie. “Ek is dankbaar dat ons nog speel. Ons doen nog ons werk. “Dit bly moeilik op ons,” aldus Russell. – Reuters