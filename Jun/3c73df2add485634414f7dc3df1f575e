CALITZDORP. – Nou sal Bheki Cele moet kom of ’n span deskundiges stuur om al die onopgeloste moorde hier te kom oplos. Só voel die gemeenskap nadat nóg ’n gesin gekla het dat hul geliefde se moordenaar steeds op vrye voete is. Minstens vyf moorde die laaste paar jaar is onopgelos in Gamka-Oos, Bergsig en Royal Heights en omliggende plase. Hierdie keer kla die familie van die vermoorde Andries Tok, wat in Augustus 2019 in ’n tref-en-trap dood is. Sy liggaamsdele het op die ongelukstoneel gestrooi gelê. Petronella Galant, Tok se suster, kla: “Al wat ’n speurder is, het gehelp om ’n ander inwoner, Lourens de Villiers, se moordenaars aan te keer. ‘Iemand’ “Maar Andries was maar net ’n plaaswerker. Ons was al weer by forensies. “Ons was al oral, maar ons hoor net iemand het Andries doodgery. Maar wie is die ‘iemand’? Hy kon ook vermoor gewees het, want sy liggaam is net langs die pad gekry.” Andries se vrou, Maria, se trane rol terwyl sy praat: “My kinders is nou pa-loos. Ons moet nou swerf terwyl ons so gelukkig op die plaas gewoon het. “Tel bruin mense se lewe nie? Soos daai meisie wat in Gamka doodgesteek is?” Anthony Ewerts, ’n gemeenskapsleier, sê vasberade: “Ons gaan die nasionale minister van polisie nader oor elke liewe onopgeloste moord en daar is baie. “Ons verwelkom die spoedige aankeer van Lourens se moordenaars, maar eis dieselfde ywer as dit by ander kom.” Kundigheid Kapt. Malcolm Pojie, ’n polisiewoordvoerder, het die gemeenskap aangemoedig om nuwe inligting aan die polisie te verskaf. “Elke saak word met dieselfde ywer en kundigheid ondersoek deur ’n span van ’n organisasie wat kleurblind is,” sê Pojie.