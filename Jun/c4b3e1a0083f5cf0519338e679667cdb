OOMBLIKKE nadat Akani Phuzi in Desember verlede jaar sy eerste nederlaag in die beroepskryt gely het, het hy wraak gesweer. Nou kry hy op 19 Junie by Emperors Palace die kans om die bordjies teen Johnny Muller te verhang wanneer hulle by Rodney Berman se toernooi Generation Next deur die toue klim. Muller het dié aand eenparig met punte gewen en sodoende die WBA Pan African-tussengewigtitel verower. Die nederlaag was Phuzi se eerste in 12 kragmetings, terwyl Muller een van sy beste vertonings nóg gelewer het. Phuzi sê die nederlaag het seergemaak en hy was nog nooit voorheen só oorgehaal vir wraak as dié keer nie. Sterker Muller is egter ’n ou kalant met 33 gevegte agter die blad; hy sal hom nie sommer onkant laat betrap nie. Hy weet Phuzi kom vir hom en sal dié keer nog sterker en nog fikser deur die toue klim. Berman bied ook vroeër die dag ’n tweede toernooi aan om belowende jong boksers wat tydens die pandemie nie geld verdien het nie, ’n kans te gee. Hier kan die opkomende ster Shervontaigh Koopman die groot trekpleister wees. Liebenberg het gesê dis sy laaste geveg, maar ’n oorwinning kan vir hom deure oopmaak vir nog twee of drie kragmetings.