’N BEJAARDE vrou is met kabels vasgebind toe twee gewapende verdagtes Vrydag by haar huis in Muizenberg ingebreek en verskeie items gesteel het. Slegs 'n paar meter van die eerste toneel het die verdagtes 'n ander persoon van 'n selfoon beroof. Nadat die verdagtes by die hoofstraat gekom het, het hulle probeer om 'n voertuig te kaap. Brig. Novela Potelwa, 'n polisiewoordvoerder, vertel dat lede van die publiek ingegryp het. "Die verdagtes het toe hul aandag op 'n ander voertuig gerig, waarvan die bestuurder die van die eerste voertuig probeer help het. "In die proses het 'n derde voertuig die tweede voertuig en een van die verdagtes gestamp." Sy noem dat die verdagte ernstige beserings opgedoen het." 'n Tweede verdagte het intussen van die toneel gevlug en 'n vuurwapen in 'n bos in die omgewing gegooi. Potelwa noem: "Die polisie wie hulle na die toneel gehaas het, het 'n man wat die beskrywing van een van die verdagtes pas opgemerk en agtervolg, waar hy vasgekeer is. "In die tweede voertuig wat die verdagtes probeer kaap het, het die polisie verskeie items gevind wat by die 82-jarige bejaarde gesteel is. Onder meer juweliersware, geld in 'n buitelandse eenheid, 'n selfoon en 'n vuurwapen." Die verdagtes, een in sy vroeeë twintigs en die ander in sy dertigs, sal in die hofverskyn nadat hulle uit die hospitaal ontslaan word. Hulle sal onder meer aangekla word van huisroof met die gebruik van 'n vuurwapen, gewapende roof en besit van 'n vuurwapen. Potelwa sê dat die polisie intussen ook vasgestel het dat die verdagtes bande met bendes het.