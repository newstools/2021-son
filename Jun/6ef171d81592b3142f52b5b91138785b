CITRUSDAL. – Drank en drugs in plaas van lemoene – dit is waaraan toeskouers en spelers hulle by sokkerwedstryde verlustig. Chaos het Sondag hier uitgebreek toe inwoners na die Oranjeville-sportveld opgeruk het oor inkommers wat hul lewe hel maak. Sokkerwedstryde word deur klubs gereël wat teen mekaar meeding vir geld. Aansienlike bedrae geld is na bewering vir die wenspan op die spel. Smokkelbase het glo hul eie spanne wat ook meeding vir die wengeld. Die mense sê drank en dwelms word openlik op die terrein verkoop terwyl die wedstryde aan die gang is. ’n Man is al hier doodgesteek en Son het laas maand berig oor Dinah Willemse, wat naby die sportveld doodgery is. Willemse se dood op Sondag 23 Mei hou na bewering direk verband met die bedrywighede Sondae by die veld. Die man wat Willemse na bewering doodgery het, het ’n sokkerwedstryd bygewoon en hom glo daar dik gesuip voor die voorval. Een antie sê: “Die mense kom van die sportveld af en kom drink water en pis in my jaart. Praat ek met hulle daaroor, word ek van my p**s uitgevloek.” Gemoedere het Sondag hoog geloop toe gatvol inwoners na die sportveld opgeruk het nadat sokkerspelers en hul ondersteuners hulself by die sportterrein ingedwing het. Beheer Die veld is ná Willemse se dood gesluit toe ontstoke inwoners self die hekke gaan vassweis het. Lt.kol. Mziwe­themba Keti, bevelvoerder van die Citrusdal-polisiestasie, sê die polisie is Sondag ingelig oor oproerigheid by die sportveld. Hy sê: “ ’n Groot aantal mense het die sportveld sonder toestemming van die munisipaliteit betree. “Die inwoners wou met dié mense baklei oor ’n vrou wat onlangs deur ’n dronkbestuurder doodgery is. “Die polisie het die situasie gou onder beheer gebring en die mense is van die sportveld verwyder.” Keti sê al is die sportveld die munisipaliteit se verantwoordelikheid, reageer die polisie dadelik wanneer inwoners klagte aanmeld. Johan Muller, wat in beheer is van sport en landelike ontwikkeling by die Cederberg-munisipaliteit, sê: “Omliggende plaasboere ry lorrievragte werkers van hulle plase af aan om in die dorp te kom sokker speel terwyl die plase hul eie sokkervelde het. Covid-regulasies word ook nie gehandhaaf nie. “Ons het met die eienaars van die sokkerklubs en die boere geskakel sodat ons bymekaar kan kom en die probleem heeltemal uitgesorteer kan word.” Steek Intussen is die gemeenskap ontevrede oor mense wat hulle van ander provinsies hier kom vestig en meer voordele geniet as inwoners wat hul lewe lank hier bly. Jan Matthys, voorsitter van ARA (African Resto­ration Alliance) in die Cederberg-distrik, sê die polisie en munisipaliteit laat die gemeenskap in die steek. Dié party is vir die volgende verkiesing geregistreer. Matthys sê hulle beplan ’n optog na die kantore van die landdros en munisipaliteit met ’n petisie oor die inwoners se griewe.