’N BABA van 11 maande oud is Sondagaand in die koue verlate in Manenberg gevind. Die babameisietjie is omstreeks 20:00 agter die kliniek by Greta Court verlate gevind in ’n kombersie toegedraai. Volgens ’n gemeenskapslid wat verkies om anoniem te bly, is die baba na die hospitaal geneem. Die baba is daarna in die sorg van ’n maatskaplike werker gelaat. Die gemeenskapslid sê: “Die polisie was op die toneel en die baba is na die hospitaal geneem. “Ons vermoed die baba was langer as ’n halfuur in die koue gewees. Onduidelik “Die polisie het na die baba se ouers gesoek, maar hulle kon hulle nie Sondagaand in die hande kry nie. “Die familie van die babameisietjie is wel in kennis gestel. “Dit is nog onduidelik hoe die baba buite in die koue beland het en of dit die ma was wat die baba daar gelos het.” Volgens kapt. Ian Bennette, woordvoeder van die Manenberg-polisiestasie, is die ma van die baba opgespoor maar nie gearresteer nie. Hy bevestig dat die baba hospitaal toe geneem is en daarna in die welsyn se sorg geplaas is.