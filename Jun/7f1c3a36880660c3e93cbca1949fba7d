DIE Junior Springbokke het Maandag in ’n modderbad die fisieke aanslag van Georgië se o. 20-rugbyspan afgeweer om uiteindelik met 42-0 in Stellenbosch te wen. Die vertoningslys van Bafana Nhleko, die hoofafrigter, se Baba-Bokke in dié vierhoekige reeks bly dus ongeskonde ná oorwinnings vroeër oor Uruguay en Argentinië. Die besoekers het aanvanklik die oorhand gehad, veral voorlangs, maar manne soos George Cronjé (agtsteman) en André-Hugo Venter (haker) het in die tweede helfte die wa vir die Junior Bokke deur die drif getrek. Die eerste kwart van die wedstryd was hoofsaaklik ’n getjommel toe albei spanne gesukkel het om die seepgladde bal te beheer. Suid-Afrika se toekomstige Bokke het in die 26ste minuut eerste bloed geruik toe die haastige linkervleuel, Dalvon Blood, spasie aan die linkerkant benut het en agter die pale gaan kuier het. Die indrukwekkende Henco van Wyk (senter) het sy lyf voorspeler gehou en ná ’n stukkie uitstekende spel ook sy naam op die telkaart gekry. In die rustyd was die Bokkies maar net met 14-0 voor. In die tweede helfte het die tuisspan egter die sluise oopgedraai en met veel meer ritme en momentum op die aanval gespeel. Venter en Cronjé het gewys waarom hulle so hoog aangeskryf word, terwyl die flank Siya Ningiza ook ’n goeie wedstryd beleef het. Agterlangs het Sacha Mngomezulu sy span met ’n verskeidenheid skoppe op die voorvoet gehou. Van Wyk se ster skitter met elke kragmeting helderder en Blood het getoon dat ’n mens hom gerus ook vorentoe fyn kan dophou. SUID-AFRIKA – drieë: Dalvon Blood, Henco van Wyk (2), George Cronjé (2), Nico­ Steyn; doelskoppe: Kian Meadon (6)