STERK WIND in George het talle kragonderbrekings en veldbrande veroorsaak. Enkele uur na 'n waarskuwing uitgerei is het die plaaslike munisipaliteit hul hande vol gehad met veldbrande in Victoriabaai, Hoekwil, Thembalethu en die Yorkstraat-befrafplaas. Chantèl Edwards-Klose, 'n woordvoerder vir die George-munisipaliteit, sê die brand van die stortingsterrein wat Sondagaand begin het is geblus. 'n Stootskraper word intussen gebruik om die brandmateriaal te versmoor. Maandagmiddag omstreeks 14:00 het 'n tweede veldbrand in Hoekwil ontstaan. Dan word daar ook aandag gegee aan 'n brand op die R102. Luidens 'n persverklaring het amptenare ook aandag gegee aan twee voorvalle waar bome op informele strukture in Thabta en Yawanisstraat geval het. Geen beserings is aangemeld nie. Edwards-Klose voeg by dat die sterkwind ook verskeie kragonderbrekings veroorsaak het in Heroldsbaai, Oubaai, die lughawe-lyn en dele van Pacaltsdorp. "Daar was ook 'n kragonderbreking in Hansmoeskraal, maar die kragtoevoer sal teen laatmiddag herstel wees. "Die herstel van die Hoekwil-onderbreking word deur die veldbrand belemmer wat steeds woed." Sy voeg by dat tegnici kan eers met herstelwerk begin wanneer hulle toegang tot die lyne het. Intussen sal die krag ook laatmiddag herstel wees vir Wildernishoogte, Watsonia Lane, Taaibosstraat en De Waalrylaan. Ander gebiede wat kragonderbrekings ervaar is Saasveld, Fairy Knowe en Geelhoutboom, waar tegnici probeer om die fout op te spoor. Edwards-Klose verduidelik: "Thembalethu Ramaphosa West-lyn moes afgeskakel word vir noodherstelwerk, weens onwettige verbindings. Dit het ook zone 6 en 7 geraak. "Thembalethu Zone 4 ondervind 'n lae spanningsprobleem, wat die span ook nog moet herstel."