WALLIS se teleurstellende uittog uit die Europese Kampioenskapstoernooi beteken nie dat dié sokkerland se groot ster, Gareth Bale, gaan uittree nie. Denemarke het Wallis Saterdag met 4-0 in Euro 2020 se ronde van die laaste 16 uitgeskakel. Robert Page, Wallis se coach­, sê Bale het die regte ding gedoen toe hy weggestap het van ’n onderhoud ná Saterdag se wedstryd. Hy reken die vraag oor Bale se toekoms was onsensitief. “Soos enige ander speler in ons kleedkamer was hy in daai oomblik teleurgesteld,” het Page­ gesê. “Waarom sou hy op daai punt ’n vraag oor sy toekomsplanne wou beantwoord?” Bale (31) het voor die begin van die toernooi gesê hy gaan ’n aankondiging oor sy internasionale toekoms doen, maar sal dit tot ná Wallis se veldtog los om chaos te voorkom. Bale het aan Sky Sports gesê: Ek wil aanhou speel. Mense vra altyd dom vrae, maar ek hou daarvan om vir Wallis te speel. Ek sal vir Wallis speel tot die dag dat ek ophou sokker speel. “Ons het al met ons kwalifiseringsveldtog vir die volgende Wêreldbekertoernooi begin en ons moet die ervaring van dié toernooi gebruik. “Ek voel ons kan baie goed speel wanneer ons aan die gang kom en ons moet die vertroue probeer hoog hou, aanhou speel en dan glo ek ons gaan kan vir die volgende Wêreldbeker kwalifiseer.” Saterdag se nederlaag teen Denemarke was egter Wallis se grootste nederlaag in nege jaar.