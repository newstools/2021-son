TWEE verdagtes is deur die polisie se K9-eenheid in hegtenis geneem ná die moord Saterdagaand op ’n 87-jarige man in Walmer in Gqeberha. Kapt. Sandra Janse van Rensburg, ’n polisie woordvoerder, sê daar word beweer dat die dogters van die oorlede Richard Adams sy huis besoek het. Niemand het geantwoord toe hulle aan die deur klop nie. Die kinders het agterdogtig geraak toe hulle beweging in die huis gewaar en dadelik die 10111-nommer gekontak. Met die polisie se aankoms op die toneel is 'n 36-jarige man en 28-jarige vrou daar aangetref. "Die huis is deursoek en die liggaam van die slagoffer is toegedraai in 'n kombers in 'n geslote slaapkamer gevind." Janse van Rensburg noem dat Adams verskeie steekwonde opgedoen het. Die verdagtes is gearresteer en sal in die komende week in die Gqeberha-landdroshof verskyn. - News24