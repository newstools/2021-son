HARTROERENDE tonele het Saterdag tydens die begrafnis van Genesis Lottering (13) en haar pa, Cavin Willams (40), in Elsiesrivier afgespeel. ‘n Huilende Candice Williams het ingehaak agter haar man en dogter se kiste die Pentecotal Kerk in Elsiesrivier binnegekom. Die families het daarna kerse ter herdenking aan Cavin en sy dogter, Genesis, aangesteek. Skoolmaatjies en onderwysers van Laerskool JC Klopper het ook die begrafnis bygewoon en van haar skoolmaatjies het gedigte ter ere van Genesis voorgedra. Een van die leerkragte Christal Meyers het Genesis as ‘n pragtige jong dame beskryf wat in baie van haar skoolmaatjies en onderwysers se harte gekruip het. Die familie en vriende van die gesin het Cavin as ‘n  man beskryf wat ‘n groot gees en liefde vir ander gehad het. Van sy kollegas wat die afgelope jare met hom gewerk het, het Cavin as ‘n hardwerkende man beskryf met ‘n swak punt om altyd laat te wees.  Hulle het hom ook as ‘n skaam en stil persoon beskryf. Bishop Mervin Links het tydens die begrafnisdiens uitgevaar oor die land se stelsel wat die gesin gefaal het. Links sê: “Gangsters het ‘n onskuldige kind en pa weggevat.  Dit is gewoonlik onskuldige kinders wat in die bendes se kruisvuur beland, maar God slaap of sluimer nie. "Dit is onskuldige mense en veral kinders wat moet betaal vir die land se stelsel wat die gemeenskappe op die Kaapse Vlakte faal.” Genesis en haar pa Cavin is verlede Dinsdagaand in Leiden gewond toe hulle in die bendes se spervuur beland het. Nog ‘n couple is ook in die skietery dood. Cavin en Genesis was by die mobile winkel naby hul huis toe hulle raakgeskiet is. Cavin is in die kop geskiet en is op die toneel dood. Sy dogter, Genesis was ook in die kop geskiet en is na die hospitaal geneem, waar sy breindood verklaar is. Sy het die volgende dag in die hospitaal afgesterf. Niemand is nog vir die moorde gearresteer nie.