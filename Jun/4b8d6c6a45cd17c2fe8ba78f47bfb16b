INWONERS van Kleinvlei is gatvol oor hulle meen die cops is slapgattig. Volgens ’n inwoner wat verkies om anoniem te bly, vertrou hulle nie die cops nie. Die inwoner sê: “My seun is onlangs deur gangsters vermoor en niks het daarvan gekom nie. “Die klong wat my kind vermoor het, loop elke dag verby my huis.” Van die inwoners beweer die cops doen niks aan die gangs nie. Nog ’n inwoner beweer van die cops het bande met die Horribles Gang en hulle kom daarom niks oor nie. Die ongelukkige inwoner sê: “Elke week word ’n onskuldige persoon doodgeskiet. “Dit is altyd die Horribles wat innocent mense doodskiet. “Die cops kry guns op hulle, maar hulle kom niks oor nie. “Verlede week is ’n onskuldige klong ook raakgeskiet. “Nou is sy lewe in gevaar, want die gangsters wil hom uithaal. Daar word elke keer op sy huis geskiet. “Hy het geen beskerming nie. “As daar ’n saak teen ’n gangster gemaak word, dan gaan piemp die cops by die gangsters. “Die gangsters rand dan die mense aan om die sake teen hulle terug te trek en die cops doen niks.” Volgens Lucinda Harris, gemeenskapsleier en lid van die African Restora­tion Alliance, het hulle ’n petisie opgestel oor die skietery in die area. Hulle het op Vadersdag ’n protesaksie buite die Kleinvlei-polisiestasie gehou. Hulle het ’n memorandum met hul griewe en die petisie met handtekeninge aan die cops oorhandig. Dockets Hulle wil nou weet of die cops al enigiets oor hul griewe gedoen het. Harris sê: “Ons is ongelukkig oor die dockets wat wegraak en cops wat mense aanrand. “Die bendeskietery in die area is ook ’n groot probleem.” Hulle beplan nog ’n betoging om op te volg. “Die beoogde protesaksie van Saterdag is om terugvoer te kry oor ons griewe. “Die protesaksie sal weer tussen 12:00 en 14:00 die middag buite die polisiestasie plaasvind.”