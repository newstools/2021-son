WORCESTER. – Met die derde vlaag hier en Covid-19-gevalle wat toeneem, is ouers erg bekommerd oor die veiligheid van hul kinders. By Laerskool Wynland in Worcester is daar volgens die ouers 11 onnies in isolasie en die skoolhoof het ook Maandag die ouers in kennis gestel sy is positief getoets. Wat die ouers egter kwel, is dat die skool soos normaal voortgaan en slegs een dag vir ontsmetting gesluit is. ’n Ma wie se twee kinders dié laerskool­ bywoon en wat anoniem wil bly uit vrees vir viktimisasie, sê sy is baie ongelukkig hieroor. Volgens dié ouer het hulle verlede week gehoor die onnies raak een vir een siek. Sy vertel: “Die skool speel nie oop kaarte met ons nie. Al wat ons gehoor het, is dat die onnies een vir een nie daar is nie. “Dit is danksy die skoolbeheerliggaam dat ons weet wat daar aangaan. Die hele gedoente krap ’n mens om. “Daar is mos Covid-19- reëls en -regulasies wat gevolg moet word. Ek het na dit gaan kyk en gesien dit word nie toegepas nie. “Ek wil weet hoe die skool nou met al die kinders maak nadat daar so baie onderwysers siek is.” Vanessa le Roux van die groep Parents for Equal Education SA (Peesa) het aan Son verduidelik nadat sy die klagte van die ma ontvang het, het sy dit met die Wes-Kaapse onderwysdepartement (WKOD) opgeneem. Verkeerd Volgens Le Roux het Bronagh­ Hammond, woordvoerder van die WKOD, nog nie op haar klagte gereageer nie. Sy sê: “Ek wag ook nog vir haar feedback. Ek is nie seker of sy gaan antwoord nie, want ek het vanoggend ’n formele klag gelê teen haar, Debbie Schäfer en Alan Meyer.” Meyer is die WKOD se hoofdirekteur vir skooldistrikte. Hammond het aan Son gesê die inligting wat Le Roux gegee het, is verkeerd en dat sy wel op haar klagte gereageer het. Volgens haar is die departement bewus van die situasie by Laerskool Wynland. Sy sê die skool het hulle op hoogte gehou daarvan. Volgens Hammond volg die skool alle protokolle. Bewyse Sy verduidelik: “Daar is vier aktiewe gevalle en twee onderwysers is tans in isolasie omdat hulle luidens protokol as nabye kontakpersone geïdentifiseer is. “Die relevante ontsmettingsprosedure is gevolg. “Daar is geen bewyse dat die vier sake met mekaar verband hou nie. “Geen leerder is positief getoets nie.” Volgens Hammond is die situasie by Laerskool Wynland in hierdie stadium glad nie anders as by enige ander skool nie.