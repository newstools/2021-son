MANCHESTER United gaan meer geld uithaal om die dienste van Jadon Sancho te bekom. Sancho speel sy sokker vir Borussia Dortmund in Duitsland en is tans in die Engelse span wat aan die Euro 2020-reeks deelneem. United wou al verlede seisoen dié jong aanvallende speler na Old Trafford lok, maar kon nie daarin slaag nie. Nóú is die Red Devils se base bereid om meer as £75 miljoen (R1,49 miljard) uit te haal om Sancho terug in Engeland te kry. Verlede seisoen wou Dortmund nie die speler laat gaan nie, maar is glo nou bereid om na United te luister. Sancho het nie ’n goeie 2020/’21-seisoen beleef nie en het met beserings gesukkel. Of United nóg ’n aanvallende speler benodig, moet ook bevraagteken word. Edinson Cavani, Mason Greenwood en Marcus Rashford was in die afgelope seisoen goed op dreef.