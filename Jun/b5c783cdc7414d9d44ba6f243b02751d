LUIS Enrique, Spanje se manager, kla dat sy span se 0-0 draw teen Swede in hul openingswedstryd van die Euro 2020 ’n “onregverdige” uitslag is. Enrique beweer dat Swede Maandag na Seville gereis het nie om sokker te speel nie, maar liewer om net te defend. Spanje het omtrent 75 persent van die balbesit geniet in dié spanne se groep E-stryd, maar kon nie Swede se rotsvaste verdediging oopkloof nie. Dis veral Álvaro Morata wat verspotmaklike kanse verspeel het om die driemalige Europese kampioen se rekening te open. Spanje het ook sy geluk gery met die besoekers wat eintlik die beste kanse van die stryd geniet het. Dis die eerste keer sedert 1980 dat Spanje gelykop speel in ’n groepwedstryd van ’n Europese Kampioenskapsreeks. “Hulle het net verdedig, verdedig en verdedig,” kla Enrique. “Ek dink dit is ’n onregverdige uitslag in my opinie.” Enrique het ook gekla oor die speelveld omdat sy spelers gesukkel het om die bal onder beheer te hou. Intussen meen sy eweknie van Swede, Janne Andersson, sy spelers het goeie rekenskap van hulself gegee. “Ek het gesê die spelers gaan run like hell en dis wat hulle gedoen het,” verduidelik Andersson. “Al het Spanje ook ál die balbesit gehad, het hy nie juis duidelike kanse geskep nie. Ons het beter kanse gehad,” aldus Andersson. – AP 