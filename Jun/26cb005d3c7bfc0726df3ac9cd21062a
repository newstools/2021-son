DIE saak teen ’n man van Pretoria wat van voertuigdiefstal aangekla word, is laas week in die Oudtshoorn-streekhof ná ’n lang redenasie met die landdros tot 7 Julie uitgestel. Dít omdat die betrokke staatsaanklaer tans met siekteverlof is. Ismael Grace word daarvan aangekla dat hy op 20 Januarie 2019 in Beaufort-Wes in besit was van ’n gesteelde Ford Focus-voertuig wat aan ene OS Ogunjimi behoort. Hy het die hof Donderdag meegedeel hy sal voortaan sy eie saak behartig omdat die regshulpprokureur nog nie met hom gekonsulteer het nie. Herroep “Hoe kan iemand jou verteenwoordig as hy nie met jou konsulteer nie? “Ek wil niks met niemand te doen hê nie,” sê Grace. Die verdagte het ook aan die hof gesê dat hy polisielede van Beaufort-Wes sowel as die ondersoekbeampte wat reeds getuig het, wil herroep om hulle te ondervra omdat dit sy reg is. Hy het weer sy ongelukkigheid uitgespreek oor die hantering van sy saak wat al glo meer as 40 keer uitgestel is. Hy wil dit liewer in die hooggeregshof laat verhoor. Streeklanddros Ntsoki Moni, wat Grace as “advokaat” aangespreek het, het weer aan hom verduidelik dat die saak eers in die streekhof afgehandel moet word. Indien hy skuldig bevind word, kan hy ’n aansoek om verlof tot appèl bring. Die landdros het dit ook aan Grace gestel dat dit sy eie skuld is dat die verhoor nie kan voortgaan nie omdat hy elke keer van plan verander. Transkripsie “Vier vingers wys na uself,” het Moni aan Grace gesê. Grace het die hof ook om die transkripsie van alle verrigtinge tot dusver gevra. Hy wil dit gebruik om die staatsgetuies te herondervra omdat hy “niks kan onthou nie”. Op ’n opmerking van die landdros dat hy dit moet geniet, het Grace geantwoord dat hy dit nie kan doen nie omdat hy in die tronk sit.