CALITZDORP. – Om in ’n lykhuis te woon, klink dalk soos ’n spookstorie. Maar vir dié paartjie wat daar met kinders en al woon, is dit geen bangmaak-storie nie. Hier slaap hulle nou al vir maande, want “die lykhuis staan dan leeg daar op die vlak”. Magrieta Windvogel vertel: “Ons is vier volwassenes en een kind wat in dié eenvertrek woon. Ons skort maar die vertrek in twee af met ’n gordyn vir ’n bietjie privaatheid. Koud “Dis klein, maar dis van steen en sement met ’n dak oor ons koppe. Skryf tog net daar dit spook nie hier nie.” “Ek moet omsien na my gesin en dis hoekom ons hier bly. Ons slaap maar koud en ons moet kos buite in ’n kookskerm maak.” Vier jaar gelede is daar huise in Royal Heights gebou en nie almal was happy met die toekenning daarvan nie. Kakie Willemse, ’n gemeenskapsleier, verduidelik: “Jong meisies het huise gekry. Dan is daar ouer mense wat al jare op die behuisingswaglys is.”