KWAGGA Smith wil graag dieselfde soort bydrae maak soos ’n speler soos Heinrich Brüssow. Brüssow was in die toetsreeks in 2009 ’n doring in die vlees van die Britse en Ierse Leeus. Die bobaas-baljagter het ’n oorlas van homself by die afbreekpunte gemaak en ’n groot rol gespeel in die Springbokke se sukses. Smith spog met dieselfde soort eienskappe in terme van hul liggaamsbou. Hy het gister in ’n aanlyn konferensie gesê: “Ja, ek was nog op hoërskool toe ek Heinrich Brüssow teen die Leeus sien speel het. “Hy het baie goed vertoon en is een van my rolmodelle. Ek probeer om tot sy standaarde te speel. Ek glo egter ons het verskillende eienskappe. Ek dink ek bring iets anders as ’n speler, maar nes Heinrich wil ek ook bydra tot die sukses van die span.” Smith het sy naam gemaak as ’n puik sewesspeler voordat hy sy aandag op die 15-man-game toegespits het. Nes Smith en Cheslin Kolbe het Rosko Specman dieselfde paadjie na die Bok--span geloop. “Ja, Rosko het in die laaste twee jaar baie goed in die 15-man-kode gevaar. Hy het ingekom met ’n goeie mindset. Hy het hard gewerk en baie gou hier by die Bok-kamp aangepas. Ek sien daarna uit om hom te sien speel. “ ’n Ander goeie voorbeeld is Cheslin Kolbe, wat ook deur die sewes-setup uitgekom het. “Hy perform ook puik en is tans seker een van die beste vleuels. Om in die sewes te begin toe ons jonger was, het ons bevoordeel. Smith sê in Japan het hy baie rugby gespeel. In ander plekke het die corona-virus-pandemie veroorsaak dat geen rugby gespeel is nie. “Ek’t aan baie fasette van my spel gewerk om te verbeter. Ek het veral aan my verdediging gewerk en hopelik kry ek ’n kans om te wys waartoe ek in staat is.”