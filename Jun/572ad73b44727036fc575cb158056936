LADISMITH. – Wat eens ’n baken van hoop was, is nou net ’n oogseer. Só lyk die eens spoggerige gebou wat die destydse bestuurs­komitee gehuisves het en later in ’n biblioteek omskep is. Dit was ook die tuiste van Eden FM. Later het Laerskool Towerkop die gebou vir sy graad R-klasse gebruik. Die hel het op die bib toegesak toe die laerskool sy leerders in nuwe klaskamers op die skoolperseel gehuisves het. Jannie Swart, die skoolhoof, sê: “Ek het die munisipaliteit ingelig dat ons die gebou ontruim het. Enkele dae daarna het die vandalisme begin.” Teleurgesteld David Opperman, ’n gemeenskapsleier, is teleurgesteld en sê: “Het ons mense dan geen trots oor nie? “Hoe verniel jy jou eie geboue so? Die munisipaliteit sal moet ingryp.” Son het gaan kyk en vasgestel dat die deure en vensters weggedra is. Selfs die teëls wat op die vloere was, is opgekap. Die gebou word nou ’n nes vir dwelmmisbruik en ander misdade. Huil “Dis om van te huil. So baie organisasies soek ’n gebou om te gebruik,” kla ’n dame. Jannie Cedras, ’n geestelike leier, sê: “Dis nou ’n misdaadnes. Nou het ons nog ’n toevoeging tot misdaad in ons gemeenskap. Dis die begin van morele verval.” Son het ’n e-pos aan Roland Butler by die Kannaland-munisipaliteit gestuur, maar teen druktyd nog geen terugvoer gekry nie. AO Jannie Cedras, polisiewoordvoerder, het bevestig dat verskeie persone al aangekeer is vir die verkoop van die aircon en ander items wat by die biblioteek gesteel is.