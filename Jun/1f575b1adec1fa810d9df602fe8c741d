LOUIS Oosthuizen se soektog na ’n tweede Major-gholftitel duur voort. Die 38-jarige boorling van Mosselbaai het gister op ’n kol in die Amerikaanse Ope op Torrey Pines in San Diego met twee houe voorgeloop, maar moes ongelukkig die knie voor Jon Rahm buig. Die Spanjaard het op putjies 17 en 18 met twee reuse- sethoue van links na regs geslaag wat hom op 67, vier onder baansyfer, laat eindig het. Oosthuizen het in daai stadium ’n kans gehad om Rahm te klop of om ’n uitspeelstryd af te dwing, maar hy het sy bofhou op die 17de na links gehaak en moes ’n strafhou neem. Ingeoes Hy het sy syfer-sethou rakelings gemis, wat beteken het hy moes ’n arend op die 18de (syfer 5) maak. Sy bofhou was egter weer links in die ruveld. Hy kon dus nie die setperk met sy tweede hou bereik nie. Hy het wel ’n voëltjie op die laaste putjie behaal, maar dit was nie genoeg nie. Dit was die sesde keer dat Oosthuizen met ’n tweede plek in Majors tevrede moes wees nadat hy in 2010 sy eerste en enigste Major, die Britse Ope, op St. Andrews gewen het. Hy het darem sowat R19,2 miljoen vir sy moeite gebank.