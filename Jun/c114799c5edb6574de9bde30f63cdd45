BOODSKAPPE van medelye van vriende en familie stroom steeds in na die Jeffery-familie in Windhoek en Mosselbaai ná die afsterwe van Werner Jeffery. Jeffery het Saterdag 12 Junie in die ouderdom van 65 aan Covid afgesterf. “My hart is baie seer oor my broer se afsterwe, want ons was na aan mekaar, maar wat God gedoen het, is welgedaan. Hy het nog verlede Woensdag op Facebook aangekondig dat hy en sy gesin positief getoets is vir Covid-19 en dat hulle in isolation is. “Ons het daarna elke dag gekommunikeer en hy het my gesê dit gaan goed. Vrydag het sy suurstofvlakke geval en hy is hospitaal toe gerush. “Saterdagoggend het hy weer ’n bemoedigende boodskap aan familie en vriende gestuur dat alles goed gaan. Hy is egter later Saterdagmiddag oorlede,” sê Lenise Hendricks, sy suster in Mosselbaai. Jeffery het diep spore in krieket en rugby in die Suidwestelike Distrikte getrap. Sy storie het op 14 Mei in “Legendaries” in Son verskyn. Tot en met sy dood was hy die direkteur van sport by die Universiteit van Namibië en hy sou in Desember uit diens getree het. Oopgemaak “Ons as sy siblings kan net sy geskiedenis weergee tot wanneer hy die huis verlaat en getrou het. “Die storie van hom in Son het ons as familie se oë oopgemaak vir wat hy alles in die SWD en in Namibië vermag het. “Nou het ons sy sportgeskiedenis om vir sy kleinkinders te bewaar en daarvoor sê ons dankie aan Son wat dit goedgedink het om sy storie te vertel,” sê Hendricks. Jeffery was twee dae in die hospitaal voordat hy die stryd teen Covid verloor het. “Sy vrou het in April haar Covid-inspuiting gekry en was baie siek agterna. Werner het haar getrou versorg en ons in Suid-Afrika via video call op hoogte gehou van hoe dit met haar gaan. “Min het ons geweet dat die hele gesin later positief sou toets en dat hy die eerste sibling is wat ons aan die dood gaan afstaan. “Toe hy die Vrydag in die hospitaal opgeneem is en sy suurstofvlakke tot 98% gedaal het, het ’n verpleegster aan ons gesê dat hy nou in ’n gevaarlike stadium is. Maar hy het die Saterdag weer ’n oplewing beleef en ons het gedink hy is op pad om te herstel. “Die Here het egter anders besluit en ons is tevrede.” Jeffery word Saterdag om 09:00 in Windhoek begrawe. Die middag vanaf 14:00 word daar ’n celebration van sy lewe in Mosselbaai gehou.