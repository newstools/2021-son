DIE minister van polisie, Bheki Cele, sê meer as 465 000 mense is sedert Maart verlede jaar weens die oortreding van die Rampbestuurswet aangekla. Cele het dié syfers bekendgemaak terwyl die nasionale coronavirus-bevelsraad Dinsdag meer besonderhede gegee het oor vlak 4-regulasies. Hy het Suid-Afrikaners versoek om aan die maatreëls te voldoen. Cele het ook bevestig dat 666 polisiebeamptes weens die virus dood is. Daarom het hy die regering se aankondiging verwelkom dat die inenting van werkers in die Suid-Afrikaanse Polisiediens Maandag sal begin. Altesaam 7 439 mense is tydens die onlangse aangepaste vlak 3, wat op 16 Junie begin het, in hegtenis geneem weens die oortreding van lockdown-regulasies. – EWN 