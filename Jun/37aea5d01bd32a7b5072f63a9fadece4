ROMELU Lukaku, striker van Inter Milan, sê hy bly by die Italiaanse Serie A-sokkerkampioen. Die voormalige speler van Manchester United, Chelsea en Everton, het in 2019 Old Trafford verlaat om hom by Inter aan te sluit. Die Italiaanse span het £74 miljoen (sowat R1,33 miljard) vir dié Belg se dienste betaal. Lukaku het 64 doele in sy 95 wedstryde vir die Engelse klubs aangeteken. Hoewel Inter pas sy eerste ligatitel in 11 jaar gewen het, was daar sprake dat Lukaku die klub sou verlaat. Beslis Die 28-jarige doelskieter het egter bevestig dat hy nie planne het om Inter Milan te los nie. “Ek voel goed by Inter en gaan beslis nie die klub verlaat nie,” het hy gesê. Die manager Antonio Conte het egter wel besluit om aan te beweeg nadat dit bekend geword het dat Inter in die komende seisoen nie speler-versterkings gaan bykry nie. Daar word nou druk bespiegel dat Conte dit oorweeg om die leisels by Tottenham Hotspur oor te neem. Die voormalige Lazio-baas Simone Inzaghi sal na verwagting nou die leisels by Inter oorneem. Lukaku het gesê: “Ek het al kontak gemaak met die man wat ons nuwe manager gaan wees. “Miskien moet ek dit nog nie sê nie, maar dit was ’n baie positiewe gesprek.” Lukaku is tans besig om met België, die wêreld se voorste span, voor te berei vir die Euro 2020-toernooi wat volgende week afskop. – AP