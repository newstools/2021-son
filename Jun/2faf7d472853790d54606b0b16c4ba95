TERWYL die Australiese Superrugby-spanne in die naweek se laaste ronde van Trans-Tasman vir verlore aansien speel, is daar drie Nieu-Seelandse spanne wat nog in die wedloop vir ’n plek in dié Australasiese kompetisie se eindstryd is. Die Blues, Highlanders en Crusaders is onderskeidelik eerste, tweede en derde op die Trans-Tasman-ranglys en boonop die enigste onoorwonne spanne. Die Hurricanes (vierde) en Chiefs (vyfde) het elkeen een wedstryd teen Aussie-opponente verloor. Die Canes sal egter vir ’n goeie eindpoging wil sorg vandag (09:00 op DStv-kanaal 201) wanneer hulle die Reds in Wellington pak. Die Highlanders reis na Canberra en moet met ’n bonuspunt teen die Brumbies wen om hul kanse vir ’n plek in die eindstryd lewend te hou. Dié wedstryd skop vandag 11:40 op DStv-kanaal 211 af. Môre (06:30 op DStv se kanaal 201) pak die Crusaders­, wat reeds die Superrugby Aotearoa-kompetisie gewen het, die Rebels vir ’n plek in nog ’n eindstryd. Die Blues se wedstryd teen die Western Force in Auckland volg daarna. Die Chiefs kom in Sydney teen die Waratahs te staan. Dít skop 11:40 op DStv se kanaal 211 af.