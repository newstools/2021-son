MZANSI sal weer sy belt moet intrek vir die derde vlaag. In sy family meeting Sondagaand het Pres. Cyril Ramaphosa gewaarsku dat die situasie in die land vererger het sedert sy laaste toespraak 12 dae vroeër. “Hospitaaltoelatings, Covid-gevalle en sterftes neem toe,” het die president benadruk. Ramaphosa het verduidelik dat die corona-virus verskeie variante het en dat die Delta-variant nou in Suid-Afrika woed. Dié variant kom reeds in 85 lande voor en het veral groot verwoesting in Indië gesaai. Ramaphosa sê: “Die regering is bekommerd oor dié variant. Dit is meer aansteeklik en versprei vinniger. Kinders is ook meer vatbaar vir die variant. “Daar is ook wetenskaplike bewyse dat diegene wat die Beta-variant opgedoen het, nie ten volle beskerm is nie en dus die Delta-variant ook kan opdoen.” Volgens die staatshoof is die bestaande maatreëls nie genoeg om  die derde vlaag die hoof te bied nie. Om hierdie rede sal strenger maatreëls van toepassing wees vanaf 00:00:01 op Maandag 28 Junie 2021: Ramaphosa sê om ekonomiese aktiwiteit toe te laat selfs terwyl ons die virus onder bedwang probeer bring, sal baie ondernemings steeds toegelaat word om sake te doen mits hulle aan gesondheidsmaatreëls voldoen. “Ons fokus is om fisieke kontak te beperk terwyl ons die ekonomie en mense se lewensbestaan red. “Dit is steeds verpligtend dat almal maskers op die regte manier in die openbaar dra.” Die president het ook die vervaardigers en verspreiders van vals nuus gekritiseer. “Daar is baie fake nuus, oor die entstof in die sosiale media. Dink voordat jy send druk en paniek saai met jou boodskap.” 