DRIE verdagtes is Dinsdag in Nyanga in besit van gesteelde goedere betrap. Die mans van 28-, 30- en 32 jaar oud is gearresteer nadat die polisie inligting opgevolg het oor gesteelde voertuie wat op ’n perseel in Zwelitsha gestroop is. Kapt. FC Van Wyk, ’n polisiewoordvoerder, sê die mans was besig om ’n BMW en ’n Audi te stroop toe die polisie toeslaan. By nadere ondersoek het die polisie vasgestel die voertuie is in Nyanga en Muizenberg as gesteel aangemeld. Intussen het die polisie ook 'n 28-jarige man die naweek in Wesbank gearresteer wat in verband met 'n dubbele 
moord gesoek was. Die man is aan die slaap by 'n huis gevind. Hy het ’n vuurwapen en sewe rondes ammunisie in sy besit gehad. In nog 'n onverwante voorval soek die polisie na verdagtes nadat 11 sakke dagga Dinsdagaand op die N7 gevind is. Die verdagtes het gevlug en die sakke dagga agtergelaat toe die polisie hulle tydens 'n patrollie genader het. By nadere ondersoek is nog tien sakke dagga gevind. 