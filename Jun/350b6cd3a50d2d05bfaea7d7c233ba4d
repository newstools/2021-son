JEUGMAAND gee Engen die kans om terug te kyk oor die hulp wat dié maatskappy aan talentvolle Suid-Afrikaners gegee het. Die maatskappy het ’n ontwikkelingsprogram waar mense gehelp word. Een van die mense wat by die program baat, is Gretchin Nicole Davids, wat as ’n sakeleier van die toekoms opgelei word. In 2019 het Engen haar prestasie raakgesien en haar uitgenooi om deel te neem aan die Engen Graduate Development Programme. Davids bly in Plumstead, Kaapstad en werk by Engen se korporatiewe hoofkwartier. “Ek is baie dankbaar vir Engen wat my die geleentheid gegee het. Ek het so baie oor die afgelope drie jaar geleer,” het die oudleerling van Rustenburg Girls High School gesê. “Die program het my uitgedaag en uit my gemaksone gehaal. My kennis het uitgebrei en ek weet meer van die werkplek. Dit help my ook om beter met mense te kommunikeer en verskillende situasies te kan hanteer.” Sy het matriek in 2013 klaargemaak en ’n BCom-graad in ondernemingsbestuur aan die Universiteit van Wes-Kaapland gaan swot. Sy is tans met haar meestersgraad besig. Volgens Davids is haar geheim vir sukses om te verstaan dat as iets nie uitwerk nie jy moet leer om jouself op te tel en weer te begin. “Ons kan nie altyd die lewe beplan of die pad loop wat ons wil nie. Dinge gebeur met ’n doel en myne was om verder te leer.” Sy vertel ook dat haar ouers haar bygestaan en geleer het om nooit tou op te gooi nie. “Dit is deur hulle dat ek vandag ’n dapper go-getter is.” Haar raad aan ander jong mense is om hul drome te jaag en te veg vir wat hulle wil bereik. In 2020 het die maatskappy R9,8 miljoen in learnerships en beurse belê. Die maatskappy help ook met ekstra lesse in wiskunde, wetenskap en tegnologie vir sowat 1 800 leerders in gr. 10 tot gr. 12 wat minder bevoorreg is. Dit word deur die Engen se wiskunde-en-wetenskap-skoolprogram gedoen.