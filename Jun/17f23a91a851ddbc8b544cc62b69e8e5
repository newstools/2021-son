JAPAN se mees senior mediese adviseur, dr. Shigeru Omi, het gister gesê die aanbieding van die Olimpiese Spele gedurende die land se huidige toestand van Corona-19-infeksies “is nie normaal nie”. Dit is een van die sterkste waarskuwings tot nog toe oor die risiko’s wat die aanbieding van die Spele in Tokio moontlik kan inhou. Dokters het gesê die Olimpiese Spele, wat op 23 Julie sal begin ná die uitstel verlede jaar, sal ’n gesondheidsorgstelsel belemmer wat reeds rekordgetalle in ’n kritieke toestand moet help. Publiek Slegs 2,7% van die Japanse bevolking is tot dusver ingeënt. Die tempo van nuwe infeksies het darem afgeneem. In ’n parlementêre komitee het Shigeru Omi gesê organiseerders moet aan die publiek verduidelik waarom hulle te midde van ’n pandemie voortgaan. “Dit is nie normaal om die Spele in ’n situasie soos dié te hou nie,” het Omi gesê. Peilings toon dat die meeste mense in Japan bekommerd is oor tienduisende atlete, beamptes en lede van die media wat op die land gaan toesak. Die noodtoestand in Tokio en ander gebiede is laas week tot 20 Junie verleng. “As ons die Spele onder dié omstandighede gaan hou, dan dink ek dit is die verantwoordelikheid van die Olimpiese organiseerders om die omvang van die byeenkoms te verklein en Corona-19-beheermaatreëls soveel as moontlik te versterk,” het Omi bygevoeg.