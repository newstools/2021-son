CERES. – ’n Vierjarige seuntjie is tans in die hospitaal nadat hy in die taxi-skietery gewond is. Libusise Nombewu is in die maag geskiet en is na die hospitaal geneem waar hy ’n noodoperasie moes ondergaan. Volgens Mangaliso Nombewu (38), sy oom, het die seuntjie voor langs die taxidrywer gesit toe hy raakgeskiet is. Die taxi moes hom by die kleuterskool in Rooikamp gaan aflaai het. Nombewu sê: “My hart is seer oor wat gebeur het. Sy ouers was by die werk toe dit gebeur het. “Hulle is tans by hom in die hospitaal. Hy is nog onder masjiene ná die operasie. “Ons hoop net hy gaan volkome herstel.” Volgens Nombewu gaan die taxigeweld nie stop alvorens die polisie iets daaraan doen nie. Die driver (26) is in die skietery noodlottig gewond en is op die toneel dood. Die skietery het omstreeks 07:00 in Eluxolweni-laan gebeur. Volgens kol. Andrè Traut, ’n polisiewoordvoerder, het die verdagte van die toneel gevlug. Traut sê niemand is nog gearresteer nie. Die taxivereniging Cata het gister ’n gedenkdiens gehou vir die vyf taxidrywers wat verlede week in Nduli doodgeskiet is. Volgens Mongi Titi, adjunk-sekretaris van Cata, probeer hulle nog uitvind hoekom Cata se drywers geskiet is. Verskeie drivers en lede van die Nduli-gemeenskap het die gedenkdiens bygewoon. Daar was ook ’n groot polisieteenwoordigheid om ’n ogie oor die verrigtinge te hou. Die Bella Vista- en Nduli-taxiverenigings is tans in Ceres werksaam. Inwoners beweer Cata se taxi’s operate onwettig in die area. Volgens Mark Mentor, voorsitter van die plaaslike gemeenskapspolisiëringsforum, het meer as 30 mense sedert 2016 hul lewe­ in die voortslepende taxigeweld verloor. Mentor sê: “Ons is sterk gekant teen die taxigeweld in Vredebes by die Nduli- woonbuurt en doen ’n beroep op die owerhede om die onwettige taxi’s te stop. “Dit is tragies dat ’n onskuldige kind amper sy lewe verloor het. “Die mense van Rooikamp wat van die Cata- taxi’s gebruik maak, vrees vir hul lewe.” Kliniek Hazel de Kock, ’n Rooikamp-inwoner, sê: “Cata- taxi’s operate al van 2016 nadat daar ’n gaping in die mark was. “Hier by ons in Rooikamp was nie taxi’s nie. “Ons was bly vir die taxi’s, veral die oumense wat gereeld by die hospitaal en kliniek moes wees. “Ons kan groceries gaan koop en dit was gerieflik as jy gou in die dorp wil wees. “Nou is ons mense bang en wil nie meer die taxi’s gebruik nie. “Ons moet nou tot R30 betaal as ons iemand ’n geleentheid vra dorp toe, waar ons R10 vir die taxi betaal het. “Ons weet nie hoekom daar op die Cata-taxi’s geskiet word nie, en wil nie ons lewe verloor oor iets wat niks met ons te doen het nie.” Beswyk Intussen is die cops nog op soek na drie verdagtes wat die vyf taxi-drivers by die taxistaanplek in Nduli doodgeskiet het. Vier van die taxidrywers is op die toneel dood. Die vyfde een is in die kop gewond en is hospitaal toe gevat waar hy later dieselfde dag beswyk het.