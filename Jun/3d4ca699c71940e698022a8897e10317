KOM ondersoek die Stad Kaapstad. Dít is die versoek van opposisiepartye wat die City van geldmors beskuldig oor sy ontsoutingsaanlegte wat nou afgebreek word. Miljarde rande is inderhaas aan dié aanlegte gespandeer weens vrese van Dag Zero en damme wat leeg sou loop. Die ACDP-leier in die stadsraad, Grant Haskin, sê die Stad sit nou met eier op sy gesig nadat ontsouting misluk het om op groot skaal drinkwater aan Kapenaars te lewer. Dít ten spyte van die feit dat die Stad miljarde op die projek gespandeer het, sê hy. Volgens Haskin kom die ontsoutingsaanlegte neer op “vrugtelose en verkwistende uitgawes” en sê dit kon vermy gewees het. Hy verduidelik: “Die Stad het al sowat 15 jaar voor 2017 geweet dat ’n droogte vir die Kaap voorspel is. “Die Stad het ’n paar keer – in 2007, 2010, 2012 en 2014 – gesê hy gaan grootskaalse ontsouting ondersoek vir die Kaap om die druk te verlig as ’n droogte sou opduik. “Geen van dié beloftes is egter nagekom nie. As die Stad sy eie beloftes nagekom het toe daar nog geen droogte en paniek was nie, sou dit minder gekos het. “Volgens die Stad se eie rekords is 16 miljoen liter per dag op sy peak gelewer. Ons behoefte daai tyd was 500 tot 600 miljoen liter per dag. Dit wil sê daai 16 miljoen liter per dag kom neer op 2% van ons daaglikse waterbehoefte.” Delmaine Cottee, ’n ANC-raadslid, sê die ANC was van die begin af teen die ontsoutingsaanlegte gekant. Volgens hom het ’n firma wat ’n ontsoutingsaanleg by die Waterfront gebou het, die Stad hof toe gesleep. Cottee sê verder: “Die ANC het die bou van ontsoutingsaanlegte by Monwabisi-strand en Strandfontein ten koste van R1,8 miljard teengestaan. “Nou moet belastingbetalers die koste dra vir die Stad se onverantwoordelike uitgawes.” Cottee en Haskin sê die ouditeur-generaal, Tsakani Maluleke, moet die Stad vir “vrugtelose en verkwistende uitgawes” ondersoek. Kontrakteur Die Stad Kaapstad se mayco-lid vir water en afvaldienste, Xanthea Limberg, sê die Monwabisi- en Strandfontein-ontsoutingsaanleg is albei verlede jaar uit bedryf gestel en daarom word hulle afgebreek. Limberg sê die City het nie betaal vir die infrastruktuur om opgerig te word nie. Die munisipaliteit het wel R40 per kiloliter vir die duur van die tweejaarkontrak aan die kontrakteur betaal. Sy voeg by die infrastruktuur het die eiendom van die kontrakteur gebly en die Stad het geen onkostes aangegaan of bygedra met die oprigting van die aanlegte nie.