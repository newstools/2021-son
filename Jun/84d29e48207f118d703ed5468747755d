“GROU ’n gat en k*k soos ’n hond.” Dis die beweerde woorde van ’n landlord in Gansbaai. Nicolette Heydenrych (49) sê haar eerlikheid met die polisie het nou gelei tot hel in haar lewe. Heydenrych beweer haar landlord en dié se seun maak nou haar en haar negejarige seuntjie se lewe moeilik nadat sy die waarheid moes praat met die polisie. Volgens Heydenrych is haar landlord, Maureen Roelofse (71), se seun, Jacques Roelofse (30), twee weke gelede positief getoets vir Covid-19. Sy beweer hy het daardie naweek rondgeloop en ’n vriend by sy huis toegelaat. Hy het ook sy dogtertjie gaan haal om by hom te kuier en haar ma nie ingelig dat hy positief getoets is nie. “Sy Covid-19-status het hom geensins gepla nie en hy het geloop en maak net wat hy wil,” vertel Heydenrych. Volgens haar het die kind se ma die polisie gebel en sy was buite in die jaart toe hulle kom. Volgens haar het die kolonel haar hek toe geroep en Jacques­ het ook uitgekom. “Die kolonel het hom gevra of hy uit was. Hy het dadelik gestry en gesê hy was nêrens. “My seuntjie was langs my en die kolonel het hom verwittig dat daar bewyse was dat hy uit was en die kolonel het na my toe gedraai en gevra of die jong man Saterdag by die huis was. “Ek het eerlik geantwoord en gesê nee.” Heydenrych meen dit was haar grootste fout, want toe word sy gevra om onmiddellik die perseel te verlaat. Sy beweer ook dat hulle nie meer die toilet mag gebruik nie en die krag is afgesit. “Daar was gesê dat ons ’n gat moet grawe en daarin moet k*k. Ons word ook heeltyd gedreig dat hy die wendy gaan afbrand en ek word gevloek.” Sy beweer daar word op haar seun gespoeg as hulle verby die huis loop om die bure se toilet te gebruik. Sy moes vir haarself ’n toilet prakseer. Maureen en Jacques ontken die beweringe en maak Heydenrych uit as ’n leuenaar. Volgens die twee mág hulle die toilet gebruik. Hulle ontken ook dat Jacques­ positief getoets is vir die virus. Lane Cohn, die ma van sy kind, het aan Son bevestig sy het die polisie gebel nadat sy uitgevind daarvan en hy niks aan haar gesê het nie. Cohn sê sy het die Dinsdag eers uitgevind nadat hy die vorige Vrydag sy toetsuitslae gekry het. Volgens haar het hy daardie naweek rondgeloop asof niks verkeerd is nie. “Ek het hom gebel en hy het dit ontken en gesê dit is nie so nie. Ek het daarna die kliniek gebel, wat bevestig het dat hy positief is.” Sy sê die cops het gemaan hulle gaan hom toesluit as hulle hoor hy loop buite rond terwyl hy positief is.