GARETH Southgate, bestuurder van Engeland se sokkerspan, sê dis nou die ideale kans vir sy spelers om in die laaste 16 van die Euro 2020-kampioenskapstoernooi geskiedenis te maak. Die Engelse pak Duitsland vandag in Wembley Sta­dium met ’n plek in die kwarteindronde wat vir hulle wink. Southgate, wat in 2018 die Three Lions na die halfeindronde van die Wêreldbekertoernooi in Rusland gelei het, is vol vertroue dat die Duitsers vandag in Londen tweede viool gaan speel. Southgate self sal nou nie juis goeie herinneringe van Duitsland by ’n Euro-toernooi hê nie. In 1996 het hy as speler die belangrike penalty verbrou wat Engeland ’n plek in die eindstryd gekos het. En dit was teen die Duitsers dat hy misluk het. Die 50-jarige Southgate het sy spelers gevra om ’n nuwe hoofstuk in die rivalry tussen Engeland en Duitsland te skryf. ’n Aantal spelers in die huidige Engelse groep was in 1996 nog nie eens gebore nie. “Daar is baie op die spel in dié wedstryd. Dít is beslis meer as net ’n wedstryd in die tweede ronde van ’n kompetisie,” het Southgate verduidelik. “Dit is ’n uitstekende geleentheid vir dié span om geskiedenis te maak en aan mense te wys wat in die toekoms in wedstryde tussen Engeland en Duitsland verwag kan word. “Die laaste paar dae is die spelers herinner aan wat in die verlede gebeur het. Vir baie van hulle beteken dit niks nie, want hulle was nog nie gebore nie,” het die bestuurder gesê. Engeland het in 1966 in die WB-eindstryd met Duitsland afgereken, maar dit was ook die laaste sukses in ’n uitklopkompetisie. Omstrede Die Duitsers was daarna keer op keer baas. Duitsland het Engeland in 1990 én in 1996 met skoppe van die strafskopmerk geklop. In 2010 was die Duitsers in ’n omstrede wedstryd in die laaste 16 van die World Cup met 4-1 bo. Southgate het gesê: “Hulle is nie bang om na Wembley toe te kom nie en ons sal op ons beste moet wees. “Ons sal takties, fisiek en sielkundig goed voorbereid moet wees indien ons die rekordboeke wil herskryf en geskiedenis wil maak.”