DIE raad van Jana Novotná, die ontslape tennislegende van die Tsjeggiese Republiek, het Barbora Krejcíková gehelp om haar eerste Grand Slam te wen. Krejcíková (25), ook van die Tsjeggiese Republiek, het Saterdag die Franse Ope gewen. Sy het Rusland se Anastasia Pavlyuchenkova met 6-1, 2-6, en 6-4 geklop. Novotná is in 2017 in die ouderdom van 49 oorlede. Krejcíková het ná haar sege vertel hoe sy Novotná in 2014 begin raadpleeg het. Sy het ook gereeld Novotná se siekbed besoek voor haar dood aan kanker. “Ons het regtig ’n spesiale verhouding gehad en toe ek uitvind dat sy siek is en dit nie goed vir haar gaan eindig nie, het ek net gevoel dat dit my plig is om daar vir haar te wees voor haar heengaan. “Ek het geweet dit gaan sleg wees en ek het nie daai situasie mooi hanteer nie. My ouers het ook vir my gesê om haar nie te besoek nie, want hulle kon sien wat dit aan my doen. Ek het egter gevoel ek moet haar ondersteun.” Oor Novotná se raad aan haar het die Tsjeg gesê: “Sy het altyd vir my gesê dit maak nie saak hoeveel titels jy wen nie, jy moet altyd kom groet en dankie sê. “Dit is baie belangrik om beleef te wees. Ek vat dit alles en waardeer dit, want dit is wat sy gedoen het. Sy was ’n great atleet, altyd nederig en ’n groot rolmodel. Ek wil net soos sy wees.”