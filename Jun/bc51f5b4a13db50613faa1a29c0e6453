PETROLBOMME is gisteroggend tydens ’n protesaksie naby Mitchells Plain na verbygaande voertuie geslinger. Die kruising van Highlands- en Jakes Gerwel-rylaan was gister letterlik die brandpunt van die betoging. Inwoners van die Siqalo-plakkerskamp het gisteroggend begin betoog. Hulle eis dat daar elektrisiteit vir hul woonbuurt, wat langs Jakes Gerwel-rylaan geleë is, beskikbaar gemaak sal word. Dié plakkerskamp bestaan nou al ’n paar jaar vandat die inwoners dié stuk privaat grond naby Colorado Park, Mitchells Plain, beset het. ’n Video waar twee van die vermeende betogers besig is om petrolbomme aan die brand te steek voordat hulle dit na verbygaande voertuie slinger, is gister wyd in sosiale media versprei. Gewaarsku Daar is ook tyres in die pad gebrand. Verbygaande voertuie is ook met klippe bestook. Drivers is gewaarsku om veral dié kruising te vermy. Volgens Facebook-gebruikers was die kruising weens die betogers se gedrag “baie gevaarlik”. Shadley Ganief het gisteroggend die video van die twee mans met petrolbomme op sy Facebook-blad geplaas. Hy skryf: “Siqalo vanoggend. “En ek het nou net verby gery om my kinders by die skool af te laai. “Dié hooligans moet gestop word.” ’n Woordvoerder van die Stad Kaapstad se verkeersdienste, Natasha Bezuidenhout, bevestig dat Jakes Gerwel-rylaan tussen die R300-snelweg en Highlands-rylaan weens die betoging gesluit was. Volgens Bezuidenhout was daar brandende tyres op die pad. Monitor ’n Polisiewoordvoerder, kapt. FC van Wyk, sê daar is egter geen kriminele klagte by die nabygeleë Philippi-polisiestasie aangemeld nie. Van Wyk sê hulle monitor tans die situasie. Die pad is gister laatmiddag weer vir verkeer geopen.