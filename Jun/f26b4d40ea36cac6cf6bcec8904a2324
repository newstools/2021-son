GATVOL van binnegevegte, ego’s en geregte. Die stigter van G@tvol Capetonian­ en die Cape Coloured Congress (CCC), Fadiel Adams, het as CCC-president bedank. Adams sê egter in ’n emosionele video van meer as 5 minute hy bly ’n CCC-lid en gaan nie ’n ander party join nie. Die uitgesproke Adams wou nie details gee oor sy skielike bedanking nie. Hy noem egter: “Dit was ’n ervaring gewees, maar ek het tot die besluit gekom dat politiek nie vir my is nie. “Dis nie wie ek is nie. Ek het nie tyd vir die bullshit nie. Ek het nie tyd vir die leuens nie.” Tuiste Adams sê verder hy bly ’n CCC-lid en hy daag CCC-leiers uit wat ná die komende munisipale verkiesings raadslede gaan word om “eg” te bly. Volgens hom is die CCC sy politieke tuiste en die enigste politieke party waaraan hy sal behoort. Die CCC bevestig Adams se bedanking in ’n mediaverklaring. Die party hou egter vol dis nie die einde van Adams se leierskap nie en laat hoor: “Fadiel Adams is ons president en sal ons president bly.” Die persverklaring lees verder Adams is deur mense wat hy binne die party vertrou het, “gestoot” tot die besluit om te bedank. “Mense wat hy (Adams) vertrou het, het met hul eie agendas binne die party begin,” lees die statement. “Hulle het gerugte rakende Fadiel tussen ons lede begin versprei. “ ’n Openbare vergadering is met ál die takke en lede gehou om hulle direk oor die beweringe en gerugte oor die president aan te spreek. “Niemand het na vore gekom nie.” Die party se sekretaris-generaal, Sakeena Frenchman, sal as interim-leier instaan.