SY IS afgelê by die werk en tans sonder ’n vaste inkomste om vir haar twee minderjarige kinders te sorg. Dus het sy haar tot Sassa gewend. Maar vir Michelle Diedericks van Kuilsrivier is dit ’n baie frustrerende situasie omdat sy eers ná ’n paar maande gehoor het dat daar dokumentasie uitstaande is. Sy het aansoek aanlyn gedoen – deur Sassa se online portal wat Sassa in September gestig het. “Ek is in Augustus afgelê by die werk, maar het eers in Februarie aansoek gedoen omdat mense so gekla het oor hoe lank die proses neem en dat hulle op en af gestuur word,” sê sy. Diedericks sê sy is gereeld op die internet en dit is hoe sy op die online portal afgekom het. “Ek het toe my aansoek gedoen en ook dié van my kleinkind. “Toe ek nou klaar is, toe besef ek dit is nie rocket science nie. Die gedagte kom toe by my op oor hoeveel mense soos ek voel, hoeveel het nie die geld nie en het dit nodig,” sê sy. Diedericks het toe aangebied om ander ook te help om via die aanlyn portal aansoek te doen. “Ek het gesê as daar mense is wat aansoek wil doen, maar nie in lang rye wil staan nie, dan is ek bereid om hulle te help. “Maar ek sal ’n fooi moet vra as gevolg van die bronne wat ek gebruik,” verduidelik sy. “My kleinkind se aansoek het ek in Februarie gedoen en in April, toe word die geld uitbetaal. “Toe gee daai nou vir my die gemoedsrus dat dit werk. Ek het ’n bietjie getwyfel omdat ek nie vir mense ’n fooi wou vra en dan werk dit nie,” verduidelik sy. Diedericks sê sy het Sassa selfs geskakel om seker te maak dit werk. “Wanneer die mense na my toe gekom het, het ek dit aan hulle verduidelik,” sê sy. Maar die probleem wat nou opgeduik het, is dat daar mense is wat sy gehelp het wat nou al drie maande wag op terugvoer­ oor hul aansoeke. “Hulle kom nie terug nie. Hulle sal besluit om ná twee maande eers ’n boodskap te stuur dat daar nóg dokumente is wat bygevoeg moet word. Ek voel dis ’n mors van kosbare tyd. “Nou sit ek met ’n probleem. Nie almal verstaan nie en dink nou dat ek nie regte besigheid doen nie. “Ek het nou al twee gevalle gehad van mense wat my kop wou afbyt en dit maak my gefrustreerd.” Diedericks sê toe Sassa aanvanklik die portal gelaunch het, is daar beloof dat aansoeke binne 10 dae afgehandel sou word. Makhaya Manie, ’n woordvoerder van Sassa, het ontvangs van Son se navraag erken. Manie het gesê daar sal op die navraag gereageer word sodra alle feite en omstandighede rondom die status van die genoemde aansoeker vasgestel word.