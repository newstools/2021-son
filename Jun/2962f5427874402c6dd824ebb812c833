DIE vrouerugbyspanne van die Westelike Provinsie en Boland het albei Saterdag goeie oorwinnings in die nasionale Premierliga vir vroue behaal. Die WP-span was op Nuweland gans te sterk vir die Blou Bulle en het uiteindelik maklik met 38-5 gewen. Die Bolanders het ook nie op hulle laat wag nie en in Durban die Sharks met 11-5 geklop. Die groot ster vir die WP was die Springbok-vroue se losskakel, Zintle Mpupha. Sy het nie net met haar skopvoet die ding gedoen nie, sy het ook twee keer agter die Bulle se doellyn gaan kuier. Mpupha het 18 van haar span se punte bygedra met haar twee drieë en vier doelskoppe. Die eerste helfte was baie mededingend. Albei spanne het hard probeer om hul stempel op die aanval af te druk en dit ondersteun met hardnekkige verdediging. Die wenspan kon in die eerste helfte net een drie druk. Die Kapenaars het egter die verrigtinge in die tweede helfte beheer, vyf keer gedruk en net een drie afgestaan. Dit het hulle ’n oortuigende oorwinning besorg. Op Kings Park het die besoekers van Wellington gebiedsvoordeel geniet en die grootste deel van die besit gehad, maar tog was dit die Sharks wat met die rustyd met 5-3 voorgeloop het. Die Bolanders het ’n aantal kanse verbrou en toegelaat dat die tuisspan die eerste drie druk. Dit was ook die enigste werklike kans wat die Sharks gekry het. Die skrumskakel Nothando Majozi het nie vir ’n tweede uitnodiging gevra nie en die Bolanders se doellyn oorgesteek. Die Durbaniete was egter deurentyd onder groot druk, maar het uitstekend verdedig. Die buitesenter Demi Nel het die wedstryd se eerste punte vir die Boland aangeteken toe sy met ’n strafdoel in die kol was. In die tweede helfte was dit duidelik dat die Boland-Dames nie beplan het om weer dieselfde foute as in die eerste helfte te maak nie. Dit was ook net ’n kwessie van tyd voordat die besoekers die voortou geneem het. Die Springbok-senter Aphiwe Ngwevu het gaan druk en hoewel die doelskop mis was, het Nel later met ’n strafdoel geslaag om die telling 11-5 te maak. Die Boland het nou welverdiend die derde posisie op die punteleer ingeneem.