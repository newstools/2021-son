ANDY Murray staan ’n kans om ’n derde keer as Olimpiese gouemedalje-wenner gekroon te word nadat hy in Brittanje se span vir vanjaar se Spele in Tokio, Japan, ingesluit is. Dié 34-jarige tennisspeler gaan aan die mansenkelspel deelneem en ook dubbels speel saam met Joe Salis­bury. Dan Evans is Brittanje se ander hoop op ’n medalje in die mansenkelspel. Oor sy deelname aan die Tokio-Spele sê Murray: “Die Olimpiese Spele beteken baie vir my. Dit is ’n massiewe eer om vir die vierde keer aan ’n Spele deel te neem. “Die oomblik vyf jaar ge­lede in Rio (Brasilië) toe ek Team GB in die opening­seremonie uitgelei het, bly een van die hoogtepunte van my loopbaan. Om na ’n tweede Spele te gaan as die verdedigende kampioen is opwindend en ek sien uit na die uitdaging.” Murray het sy eerste goue medalje by 2012 se Spele in Londen gewen. Dit was toe hy Roger Federer in die eindstryd geklop het. Vier jaar later in Brasilië het hy Argentinië se Juan Martín del Potro om die goue medalje geklop. Guns Dié Brit se loopbaan het oor die laaste drie jaar ná beserings teëspoed beleef. Hy is tans 119de gekeur op beroepstennis se ATP-rang­lys en gaan vanjaar as wildcard aan Wimbledon deelneem. Dié Grand Slam begin eerskomende Maandag. Ten spyte van Murray se lae posisie op die ranglys het die feit dat hy ’n gouemedalje-wenner is en al ’n paar Grand Slam-toernooie gewen het, in sy guns getel om vir Tokio te kwalifiseer.