DIE pas waarteen rugbytalent vir die Westelike Provinsie verlore raak, sal verskeie ondersteuners begin bekommerd maak. Dit nadat verskeie uitblinkers in Kaapse Varsity Cup-spanne dié week deur ander unies opgeraap is. Die grootste onder die lot sal sekerlik die verlies van die Universiteit van Wes-Kaapland se Zimbabwiese invoerproduk Tinotenda Mavesere wees. Dié woelwater-losvoorspeler van Udubs gaan die Kaap vir Durban verruil. Die UWK het Dinsdag reeds in ’n verklaring aangekondig die Sharks het Mavesere opgeraap. Die “Driller”, soos hy onder sy Udubs-spanmaats bekend is, het ook ná vanjaar se Varsity Cup weggestap met die toekenning as dié kompetisie se beste voorspeler. Udubs en WP Rugby sê ook tot siens aan die woelige skrumskakel Branden de Kock. Hy sluit hom aan by die Cheetahs in Bloemfontein. André Manuel gaan ná sy laaste seisoen van Varsity Cup-rugby met Udubs vir die Boland-Kavaliers uitdraf. Die UCT Ikeys-senter Evardi Boshoff en Maties-kaptein, David Brits (ook ’n senter), sluit hulle ook by die Cheetahs aan.