DIE polisie in die Wes-Kaap het 'n 72-uur aksieplan in werking gestel nadat sewe mense  Woensdagmiddag in Gugulethu doodgeskiet is. Luidens 'n polisieverklaring het die slagoffers 'n tradisionele seremonie bygewoon. Brig. Novela Potelwa, polisiewoordvoerder, sê die verdagtes het in 'n voertuig gevlug. Die motief vir die voorval is nog onbekend. Genl. maj. Thembisile Patekile, waarnemende polisiekommissaris, sê polisiespanne volg reeds verskeie leidrade op. "Die span gaan regdeur die nag werk om opsporingsoperasies uit te voer," sê Patekile. Shawn Herbst, 'n Netcare911-woordvoerder, sê in 'n verklaring die slagoffers is almal mans en dat vyf van hulle "op teregstellingswyse" in die kop geskiet is.