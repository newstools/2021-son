TRIPPIN’ with the Kandasamys is ’n movie wat elke emosie uit jou lok. Pure opgewondenheid, geluk, teleurstelling en diepe hartseer. Die plaaslike comedy deur die talentvolle vroueregisseur Jayan Moodley het vandag op Netflix gelaunch. Trippin’ with the Kandasamys vertel die skreeusnaakse storie van twee beste vriendinne, Jennifer en Shanti, wat vol hoop ’n pretbelaaide familievakansie reël vir die borrelende Shanti se 50ste verjaardag. Maar dinge raak ’n bietjie vreemd toe lastige ongenooide gaste die vakansie vir dié twee bederf. Hulle beleef dan ’n midlife crisis. ’n Roller-coaster van emosies word ontketen wanneer die twee se haakplekke en kwessies in hul verhoudings ontbloot word. Hierdie is die derde Kandasamys-fliek en beslis die snaaksste. Netflix het die movie vir Son aangestuur en ons het dit reeds ’n paar weke gelede onder oë gehad. Sonder om te wik of te weeg, gee ons hierdie movie ’n uitstekende 8 uit 10. Daar is tye dat jy hardop wil lag vir die soms katterige dog liefdevolle Kandasamys. Ander tye wil jy saam huil oor die hartseer wat oor die familie se pad kom. Die movie wat in Durban, KwaZulu-Natal, geskiet is, is beslis een vir die hele familie. Sonder om te veel weg te gee, wil ons net byvoeg dat ouma Asha ons gunsteling-karakter was! Ons het ook eksklusiewe onderhoude met die rolverdeling gedoen. 