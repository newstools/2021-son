RENÉ Kalmer en Kesa Molotsane – twee van Suid-Afrika se voorste langasems – is gister as ambassadeurs aangewys vir die 2021-reeks van die Spar Grand Prix-wedlope. Die twee atlete het albei hul vreugde uitgespreek om die gesigte van die reeks van ses Spar Grand Prix-wedlope te wees. Prysgeld van meer as R2 miljoen gaan op die spel wees wanneer die reeks einde vandeesmaand afskop. “Spar het die afgelope 30 jaar ’n groot rol in my loopbaan gespeel,” sê Kalmer in ’n verklaring. Kalmer het die Spar 10 km-wedloop meer as enige ander atleet in Suid-Afrika gewen. “Ek voel geëerd om die Spar Grand Prix te kan verteenwoordig. Dit gaan vanjaar heel anders wees, met slegs 250 deelnemers in elk van die ses wedlope. Kompeteer “Ons sal die atmosfeer en die opwinding mis om deel te neem aan ’n wedloop wat normaalweg duisende deelnemers lok. As elite-atlete is ons egter baie bly om net weer te kan kompeteer. “Ek is dus bly om alles in my vermoë te doen om die Spar Grand Prix en die Spar Virtual Challenge te bevorder,” sê sy. Molotsane, wat in 2017 die Spar Grand Prix gewen het, sê die optrede as ambassadeur pas aan by haar eie pogings om ’n gesonde lewenswyse te bevorder. “Ek werk saam met die Moeder-en-kind- Akademiese Hospitaal-stigting, wat verbonde is aan die Universitas-hospitaal in Bloemfontein. “Ons help moeders tydens hul swangerskap totdat die baba twee jaar oud is. “Ons gee ook raad oor verskillende aspekte van ’n gesonde leefstyl.” Molotsane keer terug na kompetisie nadat sy ’n be­sering opgedoen het wat haar etlike maande buite aksie gehou het. “Dit is moeilik om jouself te motiveer om te oefen as daar geen kompetisie is nie en ons is almal opgewonde oor die gedagte om onsself weer in wedlope te toets,” sê sy. Die eerste wedloop in die reeks van ses vind op 27 Junie in Durban plaas. Dit gaan in ’n streng Covid-19-bioborrel aangebied word volgens die veiligheidsreëls wat deur die nasionale regering bepaal word.