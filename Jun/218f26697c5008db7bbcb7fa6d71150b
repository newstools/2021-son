VIER rowers het Sondag houtgerus ’n bekende Tote binnegestap en dit kaal gesteel. Son is in besit van ’n video van die voorval wat by die Morgenster-winkelsentrum in Mitchells Plain plaasgevind het. In die video kan ’n mens duidelik sien hoe drie van die vier heel kalm by die Tote inloop, terwyl die een wat gemaak het asof hy ’n kliënt is, klaar binne was. Twee van hulle loop straight na die cash-out-afdeling en dreig die werknemer om die kasregisters oop te maak, terwyl die ander twee op die vloer is om mense te dreig. ’n Ooggetuie vertel dat die rowers baie vinnig hul misdaad gepleeg het en toe gevlug het. Uitgehaal “Dit lyk amper asof dit beplan was, want hulle het geweet waarna toe om te gaan. Hulle het dit so casual gedoen, ’n mens sou nie eens geweet het as die een ou nie sy gun uitgehaal het nie.” ’n Bron verduidelik dat die rowers vals nommerplate op hul getaway-kar gebruik het. “Dit was ’n goue Polo Vivo met ’n valse nommerplaat. Ons het dit onmiddellik probeer opspoor, maar kon niks kry nie.” Kapt. FC van Wyk, ’n polisiewoordvoerder, het die voorval bevestig en bygevoeg dat ál vier die verdagtes tydens die voorval vuurwapens by hulle gehad het. Van Wyk sê daar is gelukkig geen skote afgevuur nie. “Die verdagtes het met ’n onbekende bedrag kontant weggekom en in ’n goue VW Polo vanaf die toneel gevlug. “Die polisie ondersoek ’n saak van sakeroof,” voeg die kaptein by.