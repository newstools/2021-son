DIE gerugte dat Curwin Bosch sy rugbyloopbaan by die Stormers in die Kaap gaan voortsit, is baie ver van die waarheid. Dít is die versekering wat John Dobson, afrigter van die Stormers, gister aan Son gegee het toe hy gevra is of Westelike Provinsie Professionele Rugby in die dienste van die 23-jarige losskakel van die Sharks belangstel. “Nee, van ons kant af is dit beslis nie waar nie,” was Dobson se antwoord toe hy deur Son gevra is of Bosch ’n Stormer gaan word. Dié boorling van Gqeberha het in Augustus laas jaar ’n kontrak tot 2023 met die Durbaniete gesluit. In daardie konteks was dit raaiselagtig dat sogenaamde betroubare bronne in die Kaap sterk gerugte uitgestuur het dat Bosch sy voelers na die Stormers uitgesteek het. Vir Bosch, wat reeds die Springbokke in 2017 in twee toetse verteenwoordig het, word daar ’n blink toekoms voorspel. Hy is ’n uiters vaardige nr. 10 en gaan beslis môre ’n sleutelrol moet speel wanneer die Sharks die Bulls in ’n Rainbow Cup-kragmeting op Kings Park in Durban aandurf Bosch vorm ’n gedugte skakelpaar met die talentvolle jong skrumskakel Jaden Hendrikse. Al het Dobson gister bevestig die Kapenaars kyk nie in Bosch se rigting om hul diepte op losskakel te versterk nie, het die Stormers-breier laat blyk dat die Kapenaars beslis in die dienste van Hacjivah Dayimani, die atletiese losvoorspeler van die Lions, belangstel. Dobson het oor Dayimani gesê: “Ja, ons sal hom graag wil hê, maar hy is nog steeds onder kontrak by die Lions. So ons sal vir hom moet wag.” Hy is beslis ’n speler met hope X-faktor. Hy is oorspronklik van Joe Slovo (’n informele nedersetting naby Milnerton in die Kaap). Dayimani is ’n besonderse talent wat nie net as agtsteman en flank kan speel nie, maar hy het ook al voorheen op senter vir die Lions uitgedraf. Die Stormers kom môre in die Cape Town Sta­dium in hul laaste Rainbow Cup-kragmeting met die Lions­ te staan. Albei spanne staan nie meer ’n kans om na die eindstryd deur te dring nie. Daar is egter steeds trots op die spel en ’n klipharde wedstryd word dus verwag. Albei spanne gaan alles in die stryd wil werp om die Rainbow Cup op ’n wennoot af te sluit.