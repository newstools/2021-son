BELGIË het ’n duidelike boodskap vir die res van die lande in sokker se Europese Kam­pioenskapstoernooi. Die Rooi Duiwels het Rusland in hul openingswedstryd in St. Petersburg met 3-0 verniel. Dit, ten spyte van die feit dat die span se groot ster en spelskepper, Kevin de Bruyne, nie gespeel het nie. Hy herstel nog van ’n gesig­besering. Dié Belgiese span is gelaai met talentvolle spelers en is nie verniet reeds die laaste drie jaar die voorste span op sokker se wêreldranglys nie. Die gevaarlike Romelu Lukaku het twee van sy span se doele aangeteken. Hy het die eerste van sy doele gevier deur na die kamera te hardloop en op te dra aan sy Inter Milan-spanmaat Christian Eriksen, wat Saterdag ’n hartaanval gehad het in sy land, Denemarke, se wedstryd teen Finland. Hy het in die kamera in geskree: “Chris, ek is lief vir jou.” Lukaku sê hy was in trane oor Eriksen voor België se wedstryd. “Ek het baie gehuil, want ek was natuurlik bang. Mens leef saam deur groot oomblikke. Ek het meer tyd saam met hom deurgebring as met my eie familie. “My gedagtes is by hom, sy meisie, sy twee kinders en sy familie. Ek het die stryd geniet, maar vir my was dit ’n moeilike een om te speel, want my gedagtes was by Christian. Ek hoop hy is gesond en ek wil my vertoning opdra aan hom,” het die voormalige Manchester United-speler gesê. – Reuters