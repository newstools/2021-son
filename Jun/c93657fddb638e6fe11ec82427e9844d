GEORGE. – Taxi’s verbonde aan Codeta het dit Vrydag vir enige Go George-busse onmoontlik gemaak om in die middestad te ry. Arnold Pietersen, plaaslike Codeta-voorsitter, sê die gemeenskappe het hulle genader en gevra om weer te ry. Dit kom ná prysverhogings en dienslewering-kwessies rondom die busse. Inwoners het in ’n onlangse protesaksie gesê hulle wag hopeloos te lank vir busse, staan in die reën oor bushaltes gevandaliseer is en dit gee misdadigers die geleentheid om pendelaars te beroof en aan te rand. Pietersen sê die verkeers­departement teiken taxi’s onnodig. “Dit kos elke keer geld as ’n taxi geskut word.” Geregistreer Hy wil hê die George-munisipaliteit moet verstaan dat dit net goeie besigheid is om te kompeteer en dat daar op die Go George-busroetes ’n sterk aanvraag na taxi’s is. Luidens ’n persverklaring van die George-munisipaliteit het hulle nie die mag om ’n aanbeveling te maak dat ’n taxi-organisasie geregistreer word nie. Eienaars moet self by die provinsiale regulatoriese entiteit (PRE) aansoek doen. Maar Pietersen sê hulle is klaar geregistreer en is ook die enigste geregistreerde taxi-organisasie in George. Volgens hom was die ander drie wat aan Go George uitverkoop het, nooit geregistreerde organisasies nie. Die George-munisipaliteit sê ook hy doen openbare vervoer-beplanning en hy kan net nuwe operasionele lisensies toestaan as daar ’n aanvraag van die publiek af is. Pietersen sê dít is juis hoekom Codeta permitte wil hê. Hierop sê die munisipaliteit die behoefte na ekstra vervoer, insluitend taxi’s, is baie minder of het heeltemal weggeval omdat die busse nou daardie roetes ry.