HOEWEL Suid-Afrika se Ryno Liebenberg nie Vrydagaand die WBA Gold super­middelgewigtitel in Rusland kon wen nie, het hy in die laaste geveg van sy loopbaan met groot eer uit die stryd getree. Liebenberg het met punte teen Fedor Chudinov verloor nadat hy aanvanklik die pas aangegee het. Volgens die beoordelaars se telkaarte het Chudinov die geveg oor 12 rondes met 119-108, 118-109 en 116-111 gewen. Ontduik In die middelrondes het die twee mekaar met mag en mening bygedam. Liebenberg het in die sewende ronde met goeie kombinasiehoue getref, maar dit kon nie Chudinov van stryk bring nie. In die agtste ronde het Chudinov met goeie voetwerk die meeste van Liebenberg se houe ontduik. In die negende ronde het die Rus met verskeie linkers getref en Liebenberg platgeslaan. Hy het gesukkel om op te staan, maar guts gewys om nóg ’n sarsie regters te oorleef. In die 10de ronde het Liebenberg nog effens verdwaas voorgekom, maar terugbaklei. In die laaste twee rondes was Chudinov heeltemal in beheer, maar die Suid-Afrikaner het tot die heel laaste sekonde groot hart en veggees gewys.