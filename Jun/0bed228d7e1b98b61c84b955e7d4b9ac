’N REEKS van drie wedstryde om die wêreldkampioen in toetskrieket te bepaal, sal nooit werk nie. Daar is net nie genoeg spasie op ’n reeds bedrywige krieketkalender daarvoor nie. Só sê dié sport se beheerliggaam, die Internasionale Krieketraad (ICC), ná kommentaar­ dat die eindstryd van die World Test Championship (WTC) eintlik uit drie wedstryde moes bestaan. Ravi Shastri, afrigter van Indië, het dié uitlatings gemaak. Sy span berei hom tans voor om Nieu-Seeland in die WTC se eindstryd in Southampton in Engeland te pak. Dié toets begin Vrydag, met die wenner daarvan wat toetskrieket se Championship Mace en ’n stewige wentjek van $1,6 miljoen (sowat R22 miljoen) sal ontvang. Volgens Shastri sal daar plek wees vir so ’n reeks ná ’n siklus van twee jaar. Geoff Allardice, uitvoerende hoof van die ICC, sê egter so iets is net nie moontlik nie. “Die realiteit van krieket se internasionale skedule is van so ’n aard dat daar nie ’n maand of langer beskikbaar sal wees om die spanne vir so ’n eindstryd beskikbaar te kry nie. “Daarom is daar besluit om die wenner met een wedstryd te beslis.” Die WTC is in 2019 begin om aan toetskrieket ’n groot beslissende stryd te gee. Indië en Nieu-Seeland het Australië en Engeland uitgestof vir ’n plek in die eindstryd. Dít nadat die Indiërs ’n toetsreeks in Australië gewen en toe Engeland op tuisbodem verslaan het. Nieu-Seeland se reekssege oor Pakistan het sy plek bespreek. Australië het op die eindstryd uitgemis toe hy besluit het om nie na Suid-Afrika te toer vir ’n toetsreeks teen die Proteas nie.