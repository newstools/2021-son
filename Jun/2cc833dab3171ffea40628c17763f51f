DIE Varsity Cup (VC) is ’n kompetisie van onskatbare waarde wat ’n baie belangrike rol in die rugbybedryf in Suid-Afrika speel. Só sê Jonathan Mokuena, voormalige kaptein van die Blitsbokke en Griekwas. Die 40-jarige Mokuena het in 2016 die Noordwes-Universiteit se Pukke na die VC-titel gebrei. Hy is deesdae ’n kommentator en ontleder by SuperSport en help ook die Universiteit van Johannesburg se Young Guns met hul afrigting. Hy was Maandagaand ’n gas op die sportprogram #OpDieHoofPawiljoen. “Die Varsity Cup is van onskatbare waarde vir SA Rugby,” het Mokuena laat hoor. “As mens net kyk na hoeveel van die spelers wat in die onlangse VC gespeel het, intussen deur unies gewerf is, is dit ’n goeie aanduiding van watter waarde die kompetisie vir ons SA Rugby-sisteem het.” Engeland Mokuena meen egter die kompetisie gaan nie net om rugby nie. Hy verduidelik: “Die ander ding waarvan ek baie van die kompetisie hou, is die feit dat jy nie kan speel as jy nie slaag nie. “So, jou rugby én jou boeke is albei belangrik. Spelers besef dit dalk nie terwyl hulle jonk is nie, maar daai graad is só waardevol, veral as jy dit nie maak as ’n professionele speler nie.” Die UWK se Tinotenda Mavesere, Branden de Kock en André Manuel, Maties se David Brits en UCT se Robert Hunt, Gary Porter en Evardi Boshoff het hulle almal sedert die kompetisie by unies in SA en Engeland aangesluit.