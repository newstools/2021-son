HUL ma is dood aan Covid-19 en nou wil haar werkgewer die huis verkoop wat vir haar gekoop is. Dít beteken Elizabeth Jooste se kinders en kleinkinders gaan op straat sit. Toe Magrieta Steyn, eienaar van die plaas Eendrag, drie jaar gelede vir Jooste ’n huis van R600 000 in Macassar gekoop het, was sy en haar kids onder die indruk dit behoort aan hulle, sê Felicity Adams, Jooste se dogter. Adams het Son vertel die papierwerk is nooit afgehandel nie; nou vind sy uit die huis was nooit hul ma s’n nie. Volgens Adams was haar ma skaars onder die grond toe Steyn haar nader en vra of hulle al besluit het of hulle die huis gaan huur. Adams sê dít was vir haar soos koue water in die gesig. Jooste het 37 jaar vir die Steyn-gesin as huishulp gewerk, sê sy. Adams vertel: “Toe sy (Steyn) die huis vir my ma koop, het sy gesê sy koop die huis vir my ma se aftrede. Hulle sou dan nie enige pensioen-fondse aan my ma betaal nie. Aangebied “Dit was egter altyd ’n groot bekommernis vir my oor die huis nie op my ma se naam was nie. My ma het altyd gesê Steyn is besig met die papierwerk.” Adams sê ná haar ma se dood het sy Steyn uitgehelp wat toe ook haar ma se werk vir Adams aangebied het. Volgens haar sou sy vir Steyn werk in ruil daarvoor om nie huur vir die huis te betaal nie. Adams sê sy’t die werk van die hand gewys oor sy na haar jonger suster gekyk het wat sterwend aan kanker was. Sy voeg by Steyn het hulle in dié tyd begin druk om ’n huurkontrak te teken. Hulle sou R2 000 per maand betaal – wat Adams sê tog billik is. Sy sê al het sy ingestem om die huurkontrak te teken, kon hulle dit nie bekostig nie. “Ek verdien maar R1 900 waar ek nou werk en dit is ’n tydelike werk. Ons het skuld van my ma wat ons nog afbetaal en dit gaan finan­sieel moeilik met ons. “Ons het agter geraak met ons huur en nou is ons met ’n hofbevel bedien om uit die huis te trek. Ek het selfs vir Magrieta gevra of ek vir haar kan werk om só die huur te betaal, maar sy het my nie geantwoord nie.” Adams sê dis bitter hartseer dat Steyn hulle só behandel nadat haar ma 37 jaar vir hulle gewerk het. “My ma het hul kinders en kleinkinders grootgemaak. Sy was nooit hier vir ons nie. Ons het net Saterdae en Sondae ’n ma gehad en dit is hoe ons, haar kinders, nou getreat word.” Toe Son Steyn om kommentaar nader, was sy baie geskok dat Adams die saak na die media neem. Volgens haar het sy nooit die huis vir Jooste gekoop nie; sy’t die huis destyds met haar spaargeld gekoop. Reg Steyn verduidelik: “Elizabeth het saam met 13 mense in ’n huis hier op die plaas gewoon en sy’t gesê sy kan nie meer só bly nie. “Sy’t vir my gesê sy’t ’n huis gesien en ek het gesê ek sal dit koop. Ek het dit vir haar voor haar twee dogters duidelik gemaak ek koop die huis en sy’t lewenslange reg om in die huis te bly. “Ná haar dood het ek vir haar kinders gesê hulle kan R2 000 huurgeld betaal. Die kontrak sê as hulle in die eerste ses maande fouteer, mag ek die kontrak kanselleer. “Hulle het net een keer betaal. Ek kan nie die huis bekostig nie en wil dit verkoop. Ek en my man is pensioenarisse.” Volgens Steyn het Jooste nie aan enige pensioenfonds behoort nie en dis nie een van die voordele wat aan hul werkers gebied word nie.