SUID-AFRIKA se voorste vrouespiesgooier, Sunette Viljoen (37), gaan nie weer die kans kry om ’n Olimpiese Spele by te woon nie. Viljoen, ’n silwermedaljewenner op 2016 se Spele in Rio de Janeiro in Brasilië, kon nie oor die naweek die kwalifiserende afstand van 64 m vir ’n kaartjie na Tokio 2020 haal nie. In haar beste poging op die byeenkoms in Potchefstroom het sy haar spies net 57,56 m geslinger. Kragtens die ranglysstelsel van die Internasionale Olimpiese Komitee (IOK) word net 32 van die voorste vroue-spiesgooiers toegelaat om aan die Spele deel te neem. Viljoen is tans 44ste op dié ranglys. Dit beteken dat sy net die paal sal kan haal as ’n rits spiesgooiers beserings opdoen of hulle aan die Spele onttrek. In die 400 m-hekkies kon Le Roux Hamman ook nie die kwalifiseringstyd van 48,90 sekondes nael om sy plek na Tokio te verseker nie. Sy tyd was 50,40. In die spiesgooi vir mans was Johann Grobler se beste gooi van 78,34 m ook ver weg van die vereiste kwalifiseringsafstand van 85,00 m. Rikenette Steenkamp het in die 100m-hekkies vir vroue ook nie die kwalifiseringstyd van 12,84 gehaal nie.