IS HY die victim of die villain in die verhaal? Dis wat mense nou wonder nadat ’n jong man beweer dat, in sy poging om van diewe weg te hardloop, hy hom vasgeloop het in cops wat hom toe beroof en aangerand het. Imeraan Boltman van Parow sê nie net het die cops sy ribbes in hul tjops geskop nie, maar toe ook tik in sy keel afgegooi. Boltman sit nou ná sy ordeal met blou oë, seer ribbes en is heavy onder pyn. Maar die cops voer aan dat Boltman eintlik die druggie in die verhaal is wat hom teen arrestasie verset het. Die drama het hom laas Sondagaand omstreeks 20:00 afgespeel toe Boltman op pad was na ’n supermark. Volgens hom wou skollies hom beroof en het hy gehardloop in die rigting waar hy ’n polisievên sien staan het. Die cops het volgens hom by buitelanders gestaan wat drugs mert. Hy pak uit: “Ek het die cops om hulp gevra, want die jongens wou my beroof. Een van die cops het geskree: ‘Jy, jou ma se p**s, kan jy nie sien ons is besig nie!?’ “Die ander een het gesê: ‘Kom hier, jou n****r.’ Ek wou weghardloop toe druk die een my vas teen die grond. Ek sê toe ek het niks gemaak nie. “Die een het my deur die gesig geskop. Hulle het toe my broeksakke leeg gemaak. Ek het R300 in my sak gehad en my bankkaart. Die cops het my R300 vir die buitelander gegee wat by die vên gestaan het. Gehoor “Hulle het my in die vên gelaai en tot by die vlooimark in Parow gery. Hulle het die vên oopgemaak en my gewurg en wou weet wat ek gesien en gehoor het. “Een van die cops het my toe vasgehou, terwyl die ander een twee pakkies tik in my keel afgooi. Hulle het my verder aangerand en daarna na die Parow-polisiestasie gevat.” Volgens Boltman het die aanranding nie daar gestop nie en hy is agter in die aanklagkantoor verder aangerand. Boltman beweer hy het steeds sy foon op hom gehad en ’n pocket call na sy stiefpa gemaak, terwyl hulle hom aanrand. Volgens sy ma, Najiema Boltman, het hulle na die polisiestasie gejaag om uit te vind wat aangaan. Daar is hulle meegedeel Imeraan is nie daar nie. Imeraan se stiefpa het toe gesê maar hy het nou net met Imeraan op die foon gepraat. Sy sê die polisielede is toe weer agter toe en wou by Imeraan weet waar sy foon is. Volgens Imeraan het die cop hom weer deur die gesig getrap en hom na die badkamer geneem om sy bebloede gesig af te was. Imeraan het hom van die polisieman losgeruk en na die aanklagkantoor gehardloop waar hy sy foon vir sy ma gegooi het. Toesluit Volgens Najiema was Imeraan vol bloed en het die polisie hom toe na die Elsiesrivier-daghospitaal geneem, en daarna weer in die selle gaan toesluit. Najiema sê: “Ek het amper flou geword toe ek my kind so onder bloed sien. Dit was nie nodig om hom so aan te rand nie. “Nou beweer hulle hy het geval en hom so seergemaak. Hulle maak net wat hulle wil met jou as jy in hul custody is. My kind is getraumatiseer en trust nie meer ’n cop nie.” ’n Polisiewoordvoerder, kol. Andrè Traut, sê ’n verdagte is aangekla van die besit van drugs, die besit van ’n gevaarlike wapen en verset teen arrestasie. Traut sê: “Die verdagte het ’n amptelike klag van aanranding teen die polisie­beamptes gemaak wat hom gearresteer het. “Die ondersoek is na Opod verwys vir verdere ondersoek.”