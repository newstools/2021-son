GROOT-BRAKRIVIER. – Soveel spinnekoppe het hy lanklaas gesien. En dit in ’n shack waar ouma Val en oupa Chris Kunene woon. “Man, daai was so baie spinnekoppe dat dit vir my gelyk het hulle woon in Spider City! Klein en groot spinnekoppe het daarin gewemel. “En dit het ons gemotiveer om as prioriteit vir hulle ’n shack te bou,” vertel Quinton Adams, die welbekende ShackBuilder. En iewers in daai piepklein, bouvallige struktuur het ouma Val en haar man, oupa Chris, ’n lewe op ’n ewe piepklein ysterbedjie tussen die agtpotiges gevoer. Sterf Daar is 23 families wat op Ouplaas op die kop in Groot-Brakrivier woon. Dis ’n informele nedersetting, maar met die mooiste uitsig oor die see. Ouma Val vertel: “Ek het 26 jaar vir wit mense gewerk. Toe sy sterf, het ek hierdie ysterbedjie by die miesies gekry. “Ek het toe ’n matrassie by ’n kleuterskool gekry, want dis so klein, die kooitjie. Dis maar ’n gewoel snags, want ek en Oupa Chris deel die bedjie. “Ons lê kop-en-end, elkeen met sy eie kombersie. Jy kan net op jou sy lê, anders val jy af. Ons vou ons bene inmekaar om in te pas. “Maar my enkel-ysterbedjie gaan nêrens heen nie. “Ek trek met hom in my nuwe plekkie in.” Adams en sy span het nou vir ouma Val ’n dubbelbed gegee en nou slaap sy vir die eerste keer in 26 jaar op ’n dubbelbed. “Chris moet maar alleen op sy yster-enkelbedjie slaap,” het ouma Val met ’n vonkel in die oog laat hoor.