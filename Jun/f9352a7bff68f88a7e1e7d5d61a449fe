“ONS gemeenskap het te veel kinders wat groot potensiaal gehad het, aan dwelms en bende-aktiwiteit verloor en dis hoekom ons ’n verskil wil maak.” Só vertel die broer en suster Vanessa en Chris Petersen van Kalksteenfontein wat gister ter viering van Jeugdag ’n sportdag vir die jongklomp gereël het. Dié twee, wat in hierdie gemeenskap grootgeword het, vertel van ’n tyd toe kinders van alle strate in die omgewing bymekaar gekom het om hul liefde vir sport te deel. Hulle het om dié rede besluit om ’n sportdag op Jeugdag te hou. Chris verduidelik: “Sport was en sal altyd iets wees wat die kinders bymekaar gaan bring. Ek meen, kyk hoeveel mense het uit ons area gekom wat dit gemaak het. Hier was en is nog steeds baie potensiaal.” Vanessa sê dis hoekom hulle die kinders weg van dwelms en bendebedrywighede wil hou. “Die kinders voel dié is hul space en dit is! “Nes ons gevoel het, wil ons hê hulle moet voel – gelukkig in hul space.” Dawn DuPont, ’n inwoner, sê sy is dankbaar vir die geleentheid en voeg by sy wil saam met die Petersens verseker sulke events gebeur nie net op Jeugdag nie, maar elke naweek.