DIS nou of nooit vir coach Steve Barker en sy Stellenbosch-sokkerspan wanneer hulle Golden Arrows môre in Durban aandurf. Barker weet goed daar gaan geen tweede kanse wees vir Stellies om sy Premierliga-status vir volgende seisoen te behou nie. Barker-hulle sal dus alles moet uithaal om seker te maak hulle keer met drie punte terug Kaap toe ná hul laaste ligawedstryd van die seisoen. Die span van Matieland het Woensdag ’n gulde geleentheid verbrou om hul Premierliga-status te bevestig deur met 0-0 teen TS Galaxy gelykop te speel. “Die stryd teen TS Galaxy was moeilik en onder die omstandighede het die spelers nie te sleg gedoen nie. “Ons het hard geveg vir die punt wat ons in die stryd ingesamel het,” het die coach verduidelik. Barker het die versekering gegee dat sy spelers in die stryd teen Arrows met ’n reuse-poging vorendag gaan kom. “Die spelers het in die laaste paar wedstryde alles ingesit. “Ek is vol vertroue dat ons die nodige sal doen om weer volgende seisoen in die topliga te wees.”