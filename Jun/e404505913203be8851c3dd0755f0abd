OUERS en leerders van 'n privaatskool in Kaapstad het buite die skool betoog nadat 'n onnie aan leerders gesê het "swart kinders nie rolmodelle het nie omdat hulle pa's in die tronk is en hul ma's prostitute is." 'n Leerder van die Deutsche Schule Kapstadt het aan News24 vertel dat die onderwyser die opmerking tydens 'n gr.11-lewensoriënteringsklas gemaak het. Volgens die leerders is dit ook nie die eerste keer dat die onderwyser die diskriminerende uitlatings maak nie. Tydens hul protesaksie het leerders en ouers versoek dat die onderwyser of moet bedank of afgedank word. News24 berig die onderwyser wie geskors was en weer aangestel is, het blykbaar ook gesê swartmense is onopgevoed. Nog 'n leerder en lid van die studenteraad het aan News24 genoem dat die onderwyser besig was om 'n "sosiale eksperiment", waar 20 kinders uit 'n lae inkomste woning na 'n eksklusiewe skool gestuur word, te verduidelik. "Die onderwyser het egter nooit enige bronne aangehaal nie. "Sy het aan die einde net gesê dat slegs drie van die studente wat in die skool toegelaat is geslaag het omdat hulle geen rolmodele het nie." Alexander Kirmse, skoolhoof, het die voorval aan News24 bevestig die voorval het plaasgevind, as deel van 'n bespreking oor swart ekonomiese bemagtiging. Hy het ook bevestig dat die opmerkings as diskriminerend beskou word en bygevoeg die onderwyser tydeliks geskors is en tugstappe ingestel sal word, soos uitgesit in die skoolbeleid.