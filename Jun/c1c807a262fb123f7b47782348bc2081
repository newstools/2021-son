EEN van die beste aspekte van die seëvierende Proteas se spel in die eerste toets teen die Windies, was hul veldwerk. In ’n wedstryd wat deur die naatboulers oorheers is, was Suid-Afrika se vangwerk, veral in die glip­kordon, van ’n gehalte wat Justin Ontong, die span se veldwerk-afrigter, van oor tot oor laat glimlag het. “Toetskrieket gaan daaroor om 20 paaltjies te neem en dit beteken dat jy moet vang,” het hy vroeër dié week gesê. “Ons personeel het (in die onlangse verlede) verander. Ons het Faf (du Plessis) en Hashim (Amla) verloor. Hulle het ’n groot rol vir ons in die glippe gespeel. “Ons het nou ’n paar jong gesigte daar. Ons het hard met hulle gewerk. Die glip-vangwerk in die eerste toets was uitstekend.” Dean Elgar, wat gewoonlik op derde glip of in die gang diens gedoen het toe Du Plessis en Amla nog gespeel het, het in St Lucia na eerste glip geskuif, terwyl Aiden Markram en Wiaan Mulder onderskeidelik op tweede en derde glip was. Debutant “Hulle was uitsonderlik. Jy het jou twee beste vangers op tweede en derde glip nodig,” aldus Ontong. Die duo het ses vangskote tussen hulle benut, met die debutant Keegan Petersen wat ook een in die gang gevang het. Die ander debutant, Kyle Verreynne, gewoonlik ’n paaltjiewagter, het die enigste vangkans (’n moeilike een) verbrou.