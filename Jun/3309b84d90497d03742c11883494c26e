NIKS minder as ’n oorwinning sal goed genoeg wees nie. Volgens Jake White, afrigter van die Bulls, het sy spelers geen motivering nodig vir môre se Rainbow Cup-kragmeting met die Sharks op Kings Park in Durban nie. White het besluit om Marcell Coetzee as die Bulls-kaptein aan te wys. Coetzee neem die kapteinskap en die nr. 8-trui by Duane Vermeulen, beseerde Bok-agtsteman, oor. Ruan Nortjé, wat tot dusver uitsluitlik as slot aangewend is, dra die nr. 7-trui in die plek van die beseerde Elrigh Louw. Marco van Staden sal soos gewoonlik op die oopkantflank sak. Nortjé se skuif sal die weg baan vir Janko Swanepoel op slot. Die Bulls het die luuksheid om spelers van die kaliber van die Springbok Nizaam Carr en die Junior Springbok Muller Uys van die bank as losvoorspelers aan te wend. White het ook die opsie om die ervare Bok-buite­agterspeler Gio Aplon in die tweede helfte los te laat. Dit gaan dus beslis ’n geweldige poging van die Sharks verg om die Bulls te stuit om die eindstryd van die Rainbow Cup te haal. As die Sharks se voorhoede, soos Ox Nché en Thomas du Toit, die Bulls in die voorry onder druk kan plaas, kan die Durbaniete se gevaarlike agterspelers, soos Aphelele Fassi, Lukhanyo Am, Curwin Bosch, Makazole Mapimpi en Yaw Penxe, moontlik aan die gang kom en vir ’n massiewe opskudding sorg. Bulls –  Dawid Kriel, Madosh Tambwe, Marco Jansen van Vuren, Cornal Hendricks, Stravino Jacobs, Morné Steyn, Ivan van Zyl, Marcell Coetzee, Ruan Nortjé, Marco van Staden, Janko Swanepoel, Walt Steenkamp, ??Mornay Smith, Johan Grobbelaar, Gerhard Steenekamp.