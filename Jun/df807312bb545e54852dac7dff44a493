Liewe Antie Mona EK IS bekommerd oor my vriend. Hy gee probleme by die werk, toon g’n respek teenoor ander nie en is boonop nog lui ook. Hy wil nooit gesê word nie en almal rondom hom is altyd verkeerd. Gee raad, asseblief, Antie. – Vriend, E-pos Jou vriend beter sy sokkies optrek en vinnig ook. Hy sal moet sorg dat daar wel salf te smeer is aan hom wat sy attitude betref, want as hy so gaan aankarring, sit hy een van die dae sonder werk. En werk is skaars. Daar is mense wat hul kleintoontjies sal gee vir ’n werk en die nodige werketiek aan die dag sal lê. Sy werkgewer gaan nie vir veel langer ’n stink attitude duld nie. Hy sal nou moet regkom, anders droog daai pay-pakkie van hom op. Dis so eenvoudig soos daai. Liewe Antie Mona EK IS nou al 29 jaar getroud, maar is nog steeds so ongelukkig. My man het my baie geslaan, maar hy doen dit nie meer nie. Ek huil elke dag, want hy het twee ander kinders by verskillende vroue. Albei kinders is in dieselfde maand gebore. Hy het my gevra dat ek die een kind moet toelaat in ons huis, want hy wil niks meer met die ma te doen hê nie. Ek het toe uitgevind hy soek nog ’n kans by die ma as die kind by my is. As die kind saam met my is, gaan lê hy met die ma. Ek het toe gesê ek soek die kind nie meer in my huis nie. Is dit reg wat ek gedoen het, Antie? Ek het lief geraak vir die klonkie en alles vir hom gedoen. My man kan ook nie wegbreek van dié vrou af nie. – Ongelukkig, WhatsApp Die arme seuntjie het nie gevra om hier te wees nie en daar is niks daarmee fout om geheg te raak aan hom nie. Jou man het egter vir die verkeerde redes dié kind in jou lewe ingebring. Hy het geweet jy gaan lief raak vir die kind en meer tyd saam hom spend. Sodoende – terwyl jy met die kind besig gehou word – kan hy die kat helder oordag knyp. Dié kind is die ma en jou man se verantwoordelikheid. Tensy jy kers vasgehou het, is hulle die mense wat dié seuntjie moet grootmaak en verantwoordelikheid vir hom moet vat. Maar pleks van dít doen, vat hulle jou vir ’n joke. Vrou, jou man is plain sleg. Sommer een van die voorste kandidate van die Sleg Jong van die Jaar-kompetisie. In fact, hy loop tans loshande voor in die hoerjaer-kategorie. Moenie dat jou man jou verder vir ’n pop vat nie. Jy sê dan self jy is nou al 29 jaar ongelukkig. Dis al amper drie dekades dat jy toelaat dat dié man so met jou mors. Dis tyd dat jy opstaan vir jouself en jou happiness. Liewe Antie Mona EK HET op Facebook die ad van ’n leningsmaatskappy gesien. Ek het toe met ’n persoon gechat wat vir my die nodige papierwerk deurgestuur het. Op my beurt het ek gedink dis ’n regte besigheid, want hulle het gesê ek kwalifiseer vir R100 000. Ek moes R3 000 betaal om die geld los te kry. Toe weer R1 000, en toe weer R2 000. Ek, ou dommie, stuur toe al dié geld, maar ek wag tot vandag toe om my geld te kry. Ek het die maatskappy gekontak en hulle sê ek moet tot by hulle kom, maar ek het nie taxi-geld nie. Hoe nou gemaak, Antie? – Ontevrede, WhatsApp Kom ons kom sommer straight tot die punt: Jy is gescam. Van wanneer af moet jy soveel vir ’n lening betaal? Die alarmklokkies moes tóé al by jou afgegaan het, nog voordat jy enige geld aan dié scammers betaal het. Daar is geen manier dat jy jou R6 000 gaan terugkry nie. Daai mense is al lankal padop, het hul nommers verander en is klaar weer kliphard besig om iemand anders ’n kop aan te sit. Daar is nie ’n quick fix vir die finansiële nagmerries wat ons almal maar van tyd tot tyd beleef nie. Die beste is om deur daai storm te kom, wetend dat selfs nagmerries moet gaan rus. Dié is ’n duur les waaruit jou hopelik nou iets geleer het.