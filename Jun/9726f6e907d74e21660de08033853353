SY GROEN Proteas-toetspet behoort nie net aan hom nie, dit behoort ook aan sy familie. Só sê Keegan Petersen, wat sy toetsdebuut vir die Proteas laas week in St Lucia teen die Wes-Indiese Eilande gemaak het. Die 27-jarige Paarliet is reeds aan die einde van 2019 vir die eerste keer vir die Proteas se toetsgroep gekies, maar sy aksie op die veld is beperk tot koeldrankies aandra en sporadiese veldwerksessies. KP het egter al ’n ruk geweet hy sou in die eerste toets teen die Windies sy langverwagte Proteas-debuut maak. “Ek het die boodskap van Bouch twee of drie weke terug al gekry,” het hy aan KC 107.7 FM se #OpDieHoofPawiljoen gesê. “So, ek weet al vir ’n rukkie, ek kon net nie vir iemand vertel nie.” Dean Elgar is reeds in SA se eerste boulbeurt deur die ervare Kemar Roach uitgehaal en Petersen erken die senuwees het in daardie stadium geknaag. “Ek was oorweldig met senuwees.” Roach het egter ’n sappige vol bal op Petersen se bene geboul wat KP met gemak deur middebaan kon speel vir drie lopies. “Dit was die beste bal wat ek kon gevra het,” het hy laggend erken. “Snaaks genoeg het ek ’n paar dae tevore saam Dean in ’n opwarmingswedstryd gekolf en presies dieselfde soort bal gekry. Ek het hom toe gesê ek hoop ek kry dieselfde bal in my eerste toets.” Moontlik KP het uiteindelik goed gelyk in sy beurt van 19 lopies voordat hy ’n goeie bal van die Windies se debutant Jayden Seales ontvang het en in die glippe gevang is. “Ek sou graag my ouers en my vrou hier wou hê, maar dit was ongelukkig nie moontlik nie. Hierdie pet is almal s’n, nie net myne nie.” KP sê hy kan nie wag om sy eerste groot telling in toetskrieket te behaal nie.