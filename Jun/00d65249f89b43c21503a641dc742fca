DIE ma van 'n pasgebore tweeling is onder drie verdagtes wie in die Oos-Kaap vir mensehandel gearresteer is. Die mammie het na bewering probeer om haar kinders te verkoop, vir geld vir haar dwelmprobleem. EWN berig dat die polisie 'n wenk ontvang het oor 'n moontlike mensehandel-saak in Uitenhage, waar 'n ma van vyfdae oue tweeling dogters na 'n koper vir haar kinders soek. Daar is op die wenk reageer maar teen die tyd het die na alreeds na bewering die babas aan die voornemende koper gegee. Die polisie se ondersoek het hulle na 'n huis in Uitenhage gelei, waar die babas gered is. Die vermeende koper, ma van die babas en nog 'n persoon is op die toneel inhegtenis geneem. Tydens 'n mediese ondersoek by die hospitaal is gevind dat die kinders gedehidreer en erg ondervoed was. Met hul ontslaan uit die hospitaal sal die tweetjies na 'n plek van veiligheid geneem word. Na bewering sou die voornemende koper R50 per dag aan die ma betaal. Die koper sou ook aansoek doen om 'n kindertoelae te kry en dan 'n deel daarvan aan die ma gee.