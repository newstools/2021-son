GEORGE. – “Hy het my sleggesê ... tot onder my pruik.” Só kla ’n plaaslike gemeenskapsaktivis van Rosedale­, Charlene Titus, oor ’n DA-raadslid, Melvin Roelfse, se moddergooiery op Facebook. Titus sê die skrywes op Facebook het almal in haar gemeenskap op die Rose­dale Staan Saam-blad aan die praat gehad. Die raadslid het Titus daarvan beskuldig dat sy saam met ’n voormalige raadslid van die DA geslaap het, dat sy kos uit kinders se monde vat en dat sy alles oor politiek maak omdat sy glo onopgevoed is oor hoe politiek werk. Die drama het begin toe ’n inwoner Titus vir haar goeie werk in die gemeenskap bedank het. Die raadslid het toe die bedanking gesien en die persoon daaroor gekruisig. Dinge het daarna handuit geruk. Die raadslid het selfs ’n persoon laat verstaan dat Titus die laaste een is wat moet klipgooi omdat sy in ’n glashuis woon. Sy het intussen ’n klag van naamskending by die Pacaltsdorp-polisie aangemeld. Roelfse sê op sy beurt die voorval word uit verband geruk. Bewyse Volgens hom word dit tans op munisipale vlak ondersoek en gaan hy dus nie nou kommentaar lewer nie. Titus sê sy was ook by die speaker van die George-munisipaliteit, maar die persoon was nie beskikbaar nie. Chantel Edwards-Klose, ’n munisipale woordvoerder, sê daar moet bewyse ingehandig word by die kantoor van die speaker vir verdere ondersoek. Sy sê tot dan gaan die munisipaliteit geen kommentaar lewer nie. Dr. Mimmy Gondwe, ’n DA-LP, sê die party is nie bewus van enige strafregtelike klagte teen die raadslid nie. “Tot dan is dit moeilik om kommentaar te lewer op die omstandighede rondom die klagte van naamskending,” sê Gondwe. Sy sê die DA staan enige neerhalende of lasterlike gedrag teen.