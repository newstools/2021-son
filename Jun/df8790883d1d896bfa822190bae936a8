TWEE onskuldige jong mans is Sondagaand in Mitchells Plain doodgeskiet. Die voorval het in Morgenster gebeur en albei mans is op die toneel dood. Dit kom kort op die hakke van nóg ’n skietery toe ’n vermeende Americans-gangster Saterdag in Tafelsig doodgeskiet is. Volgens Abie Isaacs van die Cape Flats Safety Forum, is hulle ook bekommerd oor die moorde wat toeneem. Isaacs sê: “Ons versoek dat alle wetsagentskappe saamwerk om die moorde te stop en die verdagtes te arresteer.” Zainab Jones, ’n bekommerde ouer van Mitchells Plain, sê: “Dit is onskuldige jong kinders wat nie gangsters was nie, wat doodgeskiet is. “Dié sinlose moorde moet einde kry. Dit is baie hartseer vir die ouers om hul kinders in bendegeweld te verloor. “Hulle het niks op hulle gehad om hulle teen die gangsters te verdedig nie.”