ROBERTO Martínez, België se manager, sê sy span se oorwinning in die laaste 16 van die Euro 2020-toernooi teen Portugal het teen ’n duur prys gekom. Die Rooi Duiwels se twee grootste sterre, Kevin de Bruyne en Eden Hazard, het albei die veld met beserings verlaat. En nou sweet Martínez en die hele België behoorlik oor die fiksheid van dié twee sterre voor Vrydag se kwarteindstryd teen Italië in die Allianz Arena. De Bruyne en Hazard het albei gister ná Sondag se stryd in Sevilla skanderings ondergaan. Uitslae Martínez het gesê hy het geen idee of die spelers betyds gereed sal wees vir die volgende wedstryd nie. “Ons wag in spanning vir die uitslae. Ons sal eers daarna ’n besluit kan neem oor hul beskikbaarheid. Hulle sal nou eers vir die volgende 48 uur moet rus,” het die bestuurder gesê. Martínez het sy span se dissipline en geestelike vernuf uitgesonder as kern­redes vir die oorwinning oor Cristiano Ronaldo en sy spanmaats. België is die afgelope drie jaar die wêreld se voorste sokkerspan, maar hy moes omtrént walgooi om Portugal uit te hou. Martínez het gesê dié wedstryd teen 2016 se kampioenspan was ’n ware toets vir België se aanvallende talent, asook sy hardnekkige verdediging. “Dit het nie net gegaan oor hoe goed ons kon wees nie, maar ook hoe ons kon aanpas by wat Portugal na die wedstryd gebring het,” het hy gesê. – AP