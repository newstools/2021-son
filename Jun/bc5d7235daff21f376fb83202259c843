IN SOKKER moet alles met ’n knippie sout gevat word, veral as dit kom by gerugte van die verkoop of aankoop van spelers. Tans beweer Moroka Swallows se coach, Brandon Truter, dat hy nie die dienste van die Kapenaar Cheslyn Jampies gaan bekom nie. Dít volg nadat Son betroubaar verneem het dié 31-jarige links-verdediger van Baroka word sterk gelink met ’n skuif na die Birds. Truter, wat Swallows in sy debuutseisoen na ’n plek onder die top-agt van SA sokker se elite gebrei het, het aangedui dis nie waar sy prioriteite tans lê nie. “Ek is nogal redelik goed gedek in dié posisie,” het Brakkies, soos Truter genoem word, bevestig. “So, dit is pointless vir my om verder hieroor te gesels. Daar is wel ander posisies waar ons kan opskerp,” het Truter bygevoeg. Beste Baroka het ongelukkig net-net ’n posisie onder die top-agt misgeloop ná ’n stewige vertoning die seisoen onder moeilike omstandighede. Jampies, wat nog twee jaar op sy Baroka-kontrak oor het, het gesê: “Die klub het die afgelope seisoen sy beste seisoen nóg beleef.”