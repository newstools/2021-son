CHRIS Brown word wéér daarvan aangekla dat hy ’n vrou aangerand het. Die voorval het na bewering Vrydag in Los Angeles plaasgevind. Wendy Williams het op haar show beweer die R&B-sanger (32) het die slagoffer se hare van haar kop af geslaan. Volgens die Los Angeles-polisie is cops omstreeks 07:30 na ’n huis in die San Fernando Valley in Kalifornië uitgeroep. ’n Misdaadverslag is opgetrek en daar gaan nou besluit word of enige klag teen Chris aanhangig gemaak gaan word. Gestry Volgens die polisie was Breezy nie op die toneel toe hulle daar aankom nie. “Die slagoffer het gesê sy en die verdagte het gestry en hy het haar geslaan.” Chris se reps het nog nie amptelik kommentaar op dié gerugte gelewer nie. Hy het egter self ’n Instagram story gelaai waarin hy moan mense lieg. Ons almal weet dis nie die eerste keer dat die Grammy-bekroonde sanger met die gereg bots oor aanranding nie. Onthou julle hoe hy sy destydse meisie Rihanna in 2009 pimpel en pers geslaan het? In 2017 was daar nóg ’n voorval – dié keer met Karrueche Tran.