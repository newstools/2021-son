SWELLENDAM. – Baie inwoners is bekommerd oor die Covid-19-syfers in die dorp so skerp toeneem. Van die mense meen selfs pres. Cyril Ramaphosa moet daaraan dink om die land na die volgende lockdown level te neem. Op die Overberg-distriksmunisipaliteit se Facebook-blad het hy gister bekendgemaak dat die Covid-19-syfers in sy munisipale area drasties toegeneem het. Herstel Luidens die Facebook-blad is daar tans 119 nuwe positiewe gevalle in die Overberg. Twee nuwe sterftes is aangemeld, wat die totale sterftes op 527 te staan bring. Luidens die inskrywing was daar in totaal 14 655 gevalle, waarvan 13 552 herstel het. Daar is 586 aktiewe gevalle. Volgens Ruben Slingers, ’n inwoner wat elke dag tussen mense werk, is hy baie bekommerd. Slingers sê hy is baie versigtig, maar hy meen enigeen kan die virus baie maklik optel. “Ek doen wat van my verwag word, maar wie sê die ander persoon doen dieselfde?” ’n Ander inwoner wat verkies om liewer nie haar naam te noem nie, sê haar man het onlangs sy stryd teen die virus verloor. Hartseer Volgens haar het haar man net op ’n dag gesê hy voel nie lekker nie. “Hy het hom laat toets en die uitslag was toe positief,” sê die vrou hartseer. Haar man het ’n paar dae daarna afgesterf. Sy sê sy en hul enigste dogter kan nog nie oor sy dood kom nie. “Vadersdag was vir ons baie bitter. My dogter en hy was baie geheg aan mekaar,” vertel die vroutjie in trane. Volgens haar moet mense Covid-19 baie ernstig opneem, want die virus maak dood.