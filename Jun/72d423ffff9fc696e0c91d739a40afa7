DIE Europese Kam­pioenskapstoernooi (Euro 2020) is vanjaar nog meer 
onvoorspelbaar met ’n nuwe formaat wat dinge baie interessant kan laat 
verloop. Dié kontinentale sokkertoernooi word gewoonlik in een 
gasheerland aangebied. Die wedstryde sal vanjaar in 11 Europese stede 
beslis word. Die Wembley Stadium in Londen, Engeland, sal gasheer 
speel vir ’n wedstryd in die Laaste 16, albei halfeindstryde en die 
eindstryd. Die kwarteindstryde sal in St. Petersburg (Rusland), 
Rome (Italië), München (Duitsland) en Baku (Azerbeidjan) aangebied word.
 Amsterdam (Nederland), Boekarest (Roemenië), Boedapest (Hongarye), 
Glasgow (Skotland), Kopenhagen (Denemarke) en Sevilla (Spanje) is die 
ander stede wat ook wedstryde gaan aanbied. Dié besluit het egter
 niks met die Covid-19-pandemie te make nie. Uefa, die beheerliggaam van
 die toernooi, het reeds in 2012 besluit om dit só aan te bied. Die besluit is gemaak ter viering van dié toernooi se 60ste bestaansjaar. Euro
 2020 moes egter weens Covid-19 ook, soos met die Olimpiese Spele in 
Tokio, Japan, tot vanjaar uitgestel word. Dít sou verlede jaar van 12 
Junie tot 12 Julie plaasgevind het. Nietemin is die toernooi nou uiteindelik hier, met verskeie lande wat al vroeg as gunstelinge beskou word. Frankryk,
 die huidige wêreldkampioen, sal weer sy spiere wil bult, terwyl ’n 
sterbelaaide België vasbeslote sal wees om uiteindelik ’n groot titel te
 wen ná drie jaar as die wêreld se voorste sokkerspan op die 
wêreldbeheerliggaam, Fifa, se ranglys. Moet egter 
nie die Duitse span vlak kyk nie. Die emosies sal hoog loop onder die 
Mannschaft, wie se jarelange coach, Joachim Löw, ná dié toernooi die 
tuig neerlê. Portugal betree Euro 2020 as verdedigende kampioen en
 is net so sterbelaai. Die vraag is net of groot name soos Bruno 
Fernandes, Cristiano Ronaldo en Bernardo Silva kan jel om dié titel te 
behou. Dan is daar naturlik die Engelse. Gareth Southgate (coach)
 se span is gelaai met talent, maar dié land se toeskouers sal hard bid 
deur dat die Three Lions nie weer choke nie. GROEP A Italië Switserland Turkye Wallis GROEP B België Denemarke Finland Rusland GROEP C Oostenryk Nederland Noord-Macedonië Oekraïene GROEP D Kroasië Tsjeggiese Republiek Engeland Skotland GROEP E Pole Slowakye Spanje Swede GROEP F Frankryk Duitsland Hongarye Portugal