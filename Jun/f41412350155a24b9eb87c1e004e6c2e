DYLAN Sage se ervaring in ’n Olimpiese Spele-sewesrugbytoernooi kan goud werd wees vir die Suid-Afrikaanse span. In 2016 het Sage die Blitsbokke gehelp om ’n bronsmedalje in Rio de Janeiro, Brasilië, te wen. Hy het onlangs sy terugkeer tot dié span se oefengroep gemaak, maar erken dit gaan harde werk kos om weer in aanmerking te kom. Neil Powell, die Blitsbok-afrigter, moet nog sy finale groep van 12 vir vanjaar se Spele in Tokio, Japan, aankondig. Verhuis Sedert Sage die Blitsbokke in 2019 verlaat het, het hy 15-man-rugby vir die Bulls gespeel. Dit was voordat hy Frank­ryk toe verhuis het om vir US Montauban klubrugby in die Pro D2 te speel. Oor sy terugkeer na die Blitsbokke se kamp in Stellenbosch het Sage gesê: “Dis lekker om terug te wees. Dit is net ek en Justin Geduld wat oor is van die groep (wat in 2016 Spele toe was), maar die huidige groep is manne wat nie tevrede sal wees met tweede beste nie. “Ek was ses jaar in Stellenbosch saam met die Blitsbokke, so, ek het teruggekeer na goeie vriende en bekende gesigte. “Ek het maklik ingeskakel, maar die harde werk begin nou om weer gewoond te raak aan sewesrugby. “Die standaarde het nie geval nie, al het die Covid-19-pandemie ’n groot impak gemaak op die speel van die Wêreldreeks. Ek is bly om weer ’n kans te kry om te kyk of ek die span vir Tokio kan haal.”