DIE eerste Afrikaanse digbundel met die Covid-19-pandemie as tema is Vrydag in Oudtshoorn bekendgestel. Die digters Daniel Hugo en Francois de Jongh het Maskers en Mure saamgestel. Die uitgewer is Turksvy Publikasies, in samewerking met die Klein Karoo Nasionale Kunstefees (KKNK) en met ondersteuning van die Wes-Kaapse regering se departement van kultuursake en sport, die Afrikaanse Taal- en Kultuurvereniging (ATKV), die Jannie Mouton-stigting en Absa. Maskers en Mure is ’n bloemlesing van gedigte wat spesifiek saamgestel is om hierdie tydperk in die wêreldgeskiedenis vas te vang. Gepubliseerde én onbekende digters kon hul werk voorlê. Meer as 500 bydraes is van ongepubliseerde digters ontvang, sowel as sowat 80 deur gevestigde digters, onder wie Frazer Barry, Hans du Plessis, Diana Ferrus, Jaco Jacobs, Ronelda Kamfer, Koos Kombuis, Maretha Maartens, Bibi Slippers, Johan Jack Smith en Nathan Trantraal. Uiteindelik is die werk van 142 digters in Maskers en Mure opgeneem. Volgens Hugo was die reaksie oorweldigend. “Nadat die eerste versoek om bydraes aangekondig is, het dit daagliks ’n volgehoue stroom inskrywings van oor die hele land geword. “Mense van alle ouderdomme en beroepe het ingeskryf,” sê Hugo. “Niemand kyk deur presies dieselfde oë na die pandemie en die maande van afsondering nie. Elkeen het dit op hul eie manier probeer verwerk, met óf ontsteltenis óf optimisme óf berusting óf humor. Dokument “Ek glo die skryf van gedigte is ook ’n manier om te verstaan wat met die wêreld gebeur het. Ons leef almal agter maskers en mure, het min sosiale kontak en daar is ’n streep deur ons daaglikse, doodgewone doen en late getrek. In dié vreemde grendeltyd het ons almal ’n behoefte daaraan om uiting aan emosies te gee.” Maskers en Mure is ’n unieke literêre en historiese dokument. Die bekendstelling is die afgelope Vrydag van 18:45 regstreeks op kknk.co.za uitgesaai. Die digbundel is reeds van Vrydag in die KKNK se e-handelswinkel by kknk.co.za beskikbaar. Ek gaan nou een kry!