DIE soeklig is weer op die veiligheid van skoolkinders nadat ’n leerder van die Hoërskool Brackenfell byna laas week ontvoer is. Ná dié voorval naby Paradysstraat in Brackenfell is ouers nou op hol oor hul kinders se veiligheid. Die skool het ná die voorval alle ouers in kennis gestel en gevra dat leerders meer versigtig en meer bewus moet wees van wat rondom hulle aangaan. Luidens ’n kennisgewing wat die skool uitgereik het, het die polisie hulle in kennis gestel van die traumatiese ervaring wat die 14-jarige leerder moes deurmaak. Die kennisgewing lees: “Gister is een van ons leerders gered van ’n mislukte ontvoering oor haar waaksaamheid en brawe reaksie. “Die polisie het ons in kennis gestel dat een van ons leerders deur mense genader is wat ’n blou Volkswagen Polo gery het. “Die kar het langs haar stilgehou naby Paradysstraat. Die persoon in die kar het vir aanwysings na Green Point gevra en daarna het die voorste passasier uitgespring en wou haar in die kar forseer. “Te danke aan die feit dat sy so waaksaam was, kon sy weghardloop om hulp te kry.” Die skool sê ná dié nare gebeure pleit hy weer by ouers om basiese veiligheidsreëls weer by hul kinders ’n fokuspunt te maak. Volgens die skool wil hy nie paniek saai nie, maar leerders net weer bemagtig sodat hulle kan weet hoe om in só ’n situasie op te tree of om dit te vermy. Son het intussen klagtes van ’n bekommerde skoolbusdrywer, Henry Franke, van die Laerskool Simonsberg, ontvang. Volgens Franke laai hy soggens baie vroeg leerders af en dan daag hulle voor geslote hekke op. Hy sê wat vir hom kommerwekkend is, is die feit dat die skool nie enige vrywilligers, onderwysers of sekuriteitsbeamptes het wat die kinders daai tyd van die oggend by die skool ontvang nie. Franke sê: “Daar’s nie supervision om te kyk of die kind veilig is nie. Daar loop verskillende mense daar rond. “Dis ’n groot gevaar vir ’n kind om daai tyd van die oggend buitekant ’n skool rond te speel. “Ek het die skool gekontak en daar is net gesê die ouers laai hul kinders op hul eie risiko af. “Ek stem nie saam met daai statement nie. “Die skool moet onthou dat baie ouers nie kan bekostig om kinders af te laai wanneer die skool oopmaak nie. Baie van die ouers moet alreeds 07:00 by hul werk wees.” Bronagh Hammond, woordvoerder van die Wes-Kaapse onderwysdepartement, sê weens Covid-19-regulasies kan die hekke nie net oopgemaak word nie omdat leerders eers gescreen moet word. Volgens Hammond word daar van leerders verwag om teen 07:25 by die skool op te daag. Sy verduidelik: “Die skool kan nie net die hek oopmaak en toelaat dat leerders instroom nie. “Elke leerder moet in ag geneem word en weens die screening-proses moet onderwysers teenwoordig wees. “As ’n ouer morning care sou benodig om die kind vroeër af te laai en werk toe te gaan, is daar ’n onafhanklike morning care-fasiliteit by die skool wat leerders van 06:30 kan bywoon.”