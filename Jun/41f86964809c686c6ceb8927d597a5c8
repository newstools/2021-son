DIE Bulls het gister bevestig dat Nizaam Carr aan die einde van Julie terugkeer Engeland toe om vir Wasps te speel. Die span van Pretoria het in ’n verklaring aan die voormalige Springbok-losvoorspeler gesê: “Geagte Nemo. Dankie vir al die harde werk wat jy ingesit het. Dankie vir die groot hits en die hoë werkverrigting. "Dankie dat jy ’n wonderlike lid van ons leiersgroep was en dankie vir al die tye toe ons gelag en trane gestort het. Maar die belangrikste is dat jy altyd #TrueToTheBlue was.” Verheug Carr (30), wat Suid-Afrika in vyf toetse verteenwoordig het en 97 keer vir die Stormers uitgedraf het, gaan hom nou vir die derde keer by Wasps aansluit. “Ek is verheug om terug te gaan na Wasps,” het Carr gesê. “Ek het my tyd by die klub baie geniet en ek kan nie wag om weer met my spanmaats voor die briljante Wasps-ondersteuners te speel nie.” Tydens die Covid-19-onderbreking in die 2019-’20-seisoen het Carr besluit om Wasps te verlaat en huiswaarts te keer om sy rugbyloopbaan by die Bulls voort te sit. Lee Blackett, die baas van Wasps, het vroeër vandeesmaand onthul dat die klub ’n flank soek. Carr se veelsydigheid is ’n belangrike aanwins vir Wasps, aangesien hy die vermoë het om in al drie posisies in die lostrio te speel. Hy het tot dusver 56 keer vir Wasps gespeel en altesaam 13 drieë gedruk. Die boorling van Mitchells Plain in die Kaap het ’n suksesvolle tyd by die Bulls in Pretoria geniet waar hy hulle gehelp het om die Superrugby Unlocked-titel te wen. In Oktober 2020 was hy weer in die Springbok-prentjie in die Groen-teen-Goud-kragmeting op Nuweland. Carr het ook vroeër vanjaar die Bulls gehelp om die Currie Cup te wen. Oorwinning Hy was onlangs nog in Treviso, Italië, in die Bulls se teleurstellende nederlaag met 8-35 in die Rainbow Cup-eindstryd teen Benetton betrokke. Carr het Vrydagaand in die Currie Cup-kragmeting met die Pumas op vaskopflank begin toe die Bulls ’n oorwinning van 32-27 behaal het. Die Pretorianers het nog tien games oor in Julie en Augustus voor die uitklop­fase in September.