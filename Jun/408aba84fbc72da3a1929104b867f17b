EEN van die beste bodybuilders wat die WP nóg opgelewer het, tree Saterdagaand vir oulaas in Suid-Afrika op. Kaaya David van Rondebosch neem dan in die Goodwood-sportkompleks aan die INBA Africa South African Cham­pionships deel voordat hy en sy gesin na Duitsland emigreer. Titels Sy vertrek is ’n gevoelige slag vir die sport in Suid-Afrika en uiteraard ook die WP, waar hy sy naam begin maak het. Op 42-jarige ouderdom spog hy reeds met ’n hele rits internasionale titels vir steroïed-vrye spiermanne. David het in 2009 aan sy eerste internasionale kompetisie deelgeneem toe hy die vierde plek by die World Champs in die Kaap behaal het. In 2017 in Las Vegas het hy sewende geëindig, maar daarna drasties verbeter om by die World Champs in 2018 (Las Vegas) en 2019 (Frank­ryk) onderskeidelik tweede en derde te eindig. David se loopbaan het in 2005 begin en sedertdien het sy sukses nog geen perke geken nie. Hy was die laaste paar jaar ’n groot trekpleister en daarom heers groot belangstelling vir sy laaste show. Lolene Lawrence, voorsitter van die Western Province Natural Bodybuilding Union, sê David neem Saterdag in sy afskeidsgeleentheid aan drie afdelings deel – die afdeling vir meesters (40 tot 49 jaar), die ope afdeling en die Fitness Men-afdeling. Die unie vier vanjaar sy 70ste bestaansjaar. David besit sy eie klerereeks en gaan saam met sy aanstaande, Katrin Hül­sekopt, wat oorspronklik van Duitsland is en óók haar eie klerebesigheid het, kragte saamsnoer om David K Classic Internasionaal te bemark.