DIE sukses van die Engen Knockout Challenge vir o. 18-seuns in 2019 in Langa het die organiseerders genoop om dié sokkertoernooi weer na hierdie township te vat. Niemand is meer in sy skik nie as Eric Gum, toernooi-direkteur en voorsitter van die Langa LFA. “Dit is beslis baie goeie nuus dat die toernooi weer in Langa gaan plaasvind. “Ons kon weens Covid-19 nie verlede seisoen sokker speel nie en dit was ’n groot knou. “Ek dink daar was baie angs met die aanvanklike besluit om die toernooi na die township te bring,” het Gum aan Son verduidelik. “Maar daar was net positiewe feedback en reaksie van die klubs. “Selfs van die akademie-spanne, wat soms vol nonsens kan wees, was beïndruk met die gehalte en standaard van die toernooi,” het Gum gesê. Dit gaan ook die eerste keer wees dat die seuns se o. 18-toernooi saam met die o. 20-toernooi vir vroue aangebied word. Die sluitingsdatum vir spanne wat wil deelneem, is 4 Junie 2021. Die aantal spanne wat inskryf sal natuurlik die datums van die play-offs bepaal.