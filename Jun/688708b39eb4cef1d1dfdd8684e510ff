HY’S al ’n bekende in Son se SMS-kolom met sy motiverende SMS’e wat hy soms instuur. Nou het Eugene Siegelaar (41) van Bonnievale in die Boland besluit om sy jare lange droom om ’n boek te skryf te bewaarheid. Aangesien hy lief is om grappe te vertel, het hy in Maart laas jaar besluit om sy grappe in ’n boek genaamd “Laat die Lag Begin” saam te vat. “Die doel van my boek is om mense te laat lag en goed te laat voel, wanneer hulle af is. Ek wil ook van die opbrengs vir liefdadigheid skenk en terugploeg in my gemeenskap.” Siegelaar het Mar-Leo Publiseerders genader om die boek vir hom te druk. Hy was egter onbewus van die feit dat hy eers vir die dienste moet betaal, soos in die geval met selfpublikasies. En die bedrag is R5 000 wat hy moet betaal om sy boek die lig te laat sien. Hy het ongelukkig laas jaar sy werk weens die lockdown verloor en soek nou baie hard die hulp van sponsors om dit vir hom moontlik te maak om sy droom te bewaarheid.