DAAR is ’n vaccine vir Covid-19, maar g’n entstof teen werkloosheid nie. Só sê Patricia Pillay, CEO van die Biervereniging van Suid Afrika (Basa). Om ’n verdere “bloedbad” van werksverliese te probeer verhoed, oorweeg drankverkopers nou regsaksie teen die nasionale regering. Dit kom nadat pres. Cyril Ramaphosa Sondag die land se lockdown-status na vlak 4 verhoog het met strenger regulasies om die Covid-19-infeksiesyfers onder beheer te probeer kry. Onder meer is die verkoop van drank tot 11 Julie verbied. Ramaphosa het Sondag gesê die regering sal die infeksies en die situasie rondom die pandemie evalueer en weer binne twee weke ’n aankondiging doen. Basa, wat die Craft Brewers Association, Heineken South Africa en South African Breweries (SAB) verteenwoordig, sê hy oorweeg regsaksie teen die regering ná Ramaphosa se toespraak. Pillay sê die huidige verbod op die verkoop van drank (die vierde een sedert die begin van die pandemie) sal tot verdere werkverliese lei. Volgens Pillay het die vorige twee drankverbiedings tot die verlies van sowat 7 400 jobs in die drankbedryf gelei, sowel as die permanente sluiting van onafhanklike brouerye. Onder andere het Apiwe Nxu­sani-Mawela, die eerste swart vrouebroumeester, se besigheid ook in die slag gebly. Nxusani-Mawela het kort ná Ramaphosa se speech haar frustrasies op Twitter uitgedruk. Sy twiet: “Ek behoort eintlik nie oor die family meeting om te gee nie. Ek moes my brouery sluit. “Nóg ’n verbod sal vir baie die einde beteken.” Pillay sê verder nagenoeg 1 miljoen jobs is nou in gevaar. Volgens haar was daar verlede jaar ongeveer R11 miljard se onwettige drankverkope. Sy sê ook dié bedryf het die regering se stryd teen die virus ondersteun deur miljoene te skenk vir PPE en die stigting van ’n veldhospitaal in Nasrec, Soweto. Nietemin bly dié bedryf nog altyd die teiken wanneer dit kom by beperkings, kla sy. Volgens haar het die bedryf ook onlangs aangebied om die regering finansieel te ondersteun om entstowwe te verkry. Dis ’n aanbod waarop die regering nooit gereageer het nie, voeg sy by. Pillay sê: “Ons kan ons vragmotors gebruik om by alle uithoeke van die land uit te kom. “Ons kan help om ’n entstof te maak. “Ons hou aan om hierdie voorstelle te maak. Steeds word ons uitgesluit. “Daar is wel ’n vaccine teen die virus, maar daar is geen vaccine teen werksverliese nie.”