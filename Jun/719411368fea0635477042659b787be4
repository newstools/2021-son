HOEWEL die Italiaanse sokkerspan in Vrydag se vertoning gewys het hy is ’n ernstige aanspraakmaker op die Euro 2020-titel, wil die manager, Roberto Mancini, niks daarvan weet nie. Die Azzurri het Turkye met 3-0 geklop, maar toe Mancini gevra is of sy span nou as een van die gunstelinge beskou kan word, het hy dit afgelag. Mancini sê: “Dit was belangrik om goed te begin in Rome en ek dink ons het almal tevrede gestel. Die aanhangers en al die Italianers wat gekyk het. “Maar daar is nog ses wedstryde om te gaan en daar is baie goeie spanne in dié kompetisie.” Intussen was die legendariese voormalige Italiaanse speler Alessandro del Piero vol lof vir die Azzurri se vertoning. Del Piero sê: “Italië het amper die perfekte wedstryd gespeel. Die span het die balbesit oorheers en het baie doelkanse geskep. “Terselfdertyd het hulle ook goed gedoen deur nie hul doelhok in gevaar te stel nie.” Die wyse waarop Mancini se span Turkye geklop het, sal ook nou die ondersteuners laat vergeet van die hartseer toe dié land nie vir die vorige Wêreldbekertoernooi in Rusland kon kwalifiseer nie. – Reuters