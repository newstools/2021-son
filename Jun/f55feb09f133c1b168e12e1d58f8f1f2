’N JARE lange droom het uiteindelik vir ’n jong man van Strandfontein waar geword. Hilton Appel (26) spog nou met sy eie musiekvervaardigingsmaatskappy en boonop sy eerste single met die groep D Dorian. Appel, ’n baskitaarspeler, het in April 2020 besluit om sy eie musiekmaatskappy te begin. Hy het van sy vriende genader wat ook musikante is. “Ons het eers demo’s gemaak voordat ons besef het ons kan musiek op verskillende platforms begin,” vertel hy. Appel het toe ’n klein ateljee ingerig waar die groep­lede die meeste van hul tyd begin deurbring het. Appel sê vroeg in 2021 het hy iemand genader wat kan sing en hulle het toe besluit om aan hul eerste single, “Lonely Nights,” te werk. “Lonely Nights” blyk ’n treffer te wees en is al op ’n paar radiostasies gespeel. Die song gaan oor die oomblik wanneer jy jou ou liefde raakloop en al daai vrae wat in jou kop maal. Volgens Appel bly daar maar uitdagings in die musiekwêreld om jou naam daar buite te kry. “Finansies is ook ’n uitdaging, maar ons hou darem nog kop bo water. My doel is om ander opkomende musikante te help.” Oor die pad vorentoe sê hy opgewonde: “Ek is baie optimisties, veral omdat ek weet die mense saam met wie ek werk is talentvol.” Appel en sy groep beoog om later vanjaar 25 tracks uit te kry. Hy moedig ook ander aan wat ’n droom het om nie op te hou nie en hul drome na te jaag, “ongeag die uitdagings wat daar is”.