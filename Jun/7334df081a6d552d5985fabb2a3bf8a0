GRABOUW. – Die gemeenskap ly erge skade weens ’n fout in hul kragstelsel. Verskeie dagsorgsentrums, biblioteke en selfs kerke is gestroop terwyl dié dorp die afgelope naweek sonder krag gesit het. En dis nie die eerste keer nie ... Isabel Bailey, ’n gemeenskapsleier, vertel dat misdadigers gereeld van sulke geleenthede gebruik maak om hul bose dade uit te voer. Bailey vaar uit: “Só lyk ons geboue nadat dit gevandaliseer is. “Ons het genoeg gehad van al die ongerief en donkerte! Die boosdoeners geniet hulle. “Eskom weet ná load shedding moet hulle hul pale kom uitcheck, maar nee, dis al langer as ’n jaar vrek. “Selfs Botrivier se mense kla ook by my oor donker strate wat al vir die tweede jaar af is. “Hulle bly sê hulle moet kontrakteurs laat inkom vir straatligte. “As gevolg van die donkerte word ons plekke oral gevandaliseer. “Eskom lewer swak diens vandat Covid-19 begin het. “Die geboue word kaal gestroop deur drug abusers. “Ons het nie meer ’n library nie en hier is ’n crèche wat al vier keer deurgeloop het. “Ouers wat werk, moet nou sukkel om hul kinders in ander se sorg te plaas.” Volgens Bailey het Eskom wel Saterdag werkers uitgestuur, maar dié het aan hulle gesê die kragboks is so erg geroes dat hulle aanhoudend dieselfde probleem sal ervaar. Sy sê die krag was skaars ’n uur aan nadat die werkers daar weg is, toe sit hulle maar weer in die donker. Bailey sê Eskom se werkers het ook aan hulle gesê hulle kan net weer bel vir die kragboks om vervang te word, maar sy sê om hulle te kry om uit te kom is ’n groot mission. Volgens Bailey het hulle besluit om ’n buurtwag te stig sodat hulle sommer self die misdadigers kan vasvat. “Nie eens die polisie kan in daardie stikdonker plekke ingaan nie. Hulle word met klippe bestook, veral in die plakkerskampe. “Wanneer die kabels en goed gesteel word, blameer mense die polisie. Dis sommer nonsens! Hoe kan hulle op 10 plekke op dieselfde tyd wees? “Ons as inwoners kan darem ook help!” Luidens ’n verklaring van Eskom neem foute in Kaapstad en ander dele van die Wes-Kaap toe weens die nat weerstoestande. Eskom sê die erge reëns hou ’n risiko vir die netwerk in en kan die verskaffing van elektrisiteit aan sy kliënte belemmer. Dit kan veroorsaak dat hulle vir lang periodes sonder krag is. Die verklaring lees: “Ongelukkig affekteer hierdie toestande ook die herstelpogings van ons tegniese spanne in die veld. “Eskom vra dat kliënte geduldig sal wees en van die kanale gebruik maak om ’n fout aan te meld.” Eskom sê verder dat hulle foute sal prioritiseer na gelang van die graad en hoe lank dit al duur. Kliënte wat al langer as 48 uur sonder krag is, sal voorkeur geniet, sê die kragmaatskappy.