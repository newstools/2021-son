IN DIE nuwe seisoen van Slank word daar nie net na gewigsverlies gekyk nie, maar onder meer ook na gesondheidsprobleme. Die fokus is op elke deel­nemer se behoeftes en ons gee raad oor ’n gesonde leefstyl, verduidelik Stephan Neethling, vervaardiger van Slank, die baie gewilde reeks wat op 4 Julie terugkeer vir ’n sesde reeks. In die nuwe reeks is daar vyf deelnemers, elk met wyd en uiteenlopende omstandighede en doelwitte. “Die sanger en TV-aanbieder Pieter Koen en sy vrou, Lotie, het elk behoeftes van hulle eie,” verduidelik Stephan. “Pieter het nie gewigsprobleme nie, maar wil graag spiere bou, terwyl Lotie ’n paar kilo’s wil afskud.” Johan “Trompie” van den Bergh, was in sy jonger jare ’n suksesvolle sportman wat een ná die ander medaljes op die atletiekbaan gewen het. Oefening Hy’t op skool provinsiaal rugby en krieket gespeel en is deesdae ’n fotograaf van beroep. “As gevolg van sy werk en ’n gebrek aan oefening het sy gewig handuit geruk,” vertel Stephan. “Sy reis begin waar hy 212 kg weeg en hy hoop om minstens 60 kg daarvan te verloor.” Die sanger Manuel Escorcio wil graag gesonder lewe en sy diabetes onder beheer kry, en die sangeres en aktrise Bianca le Grange wil ’n paar kilo’s afskud en hoop dit gaan haar help om swanger te raak. Leandie du Randt is weer die aanbieder van Slank. “Dié seisoen van Slank gaan ekstra vermaak verskaf met al die talentvolle en aangename deelnemers,” sê sy. “Ek geniet dit veral omdat elke deelnemer se gesondheidsdoelwitte so uniek is. Sodoende kan meer mense met die deelnemers identifiseer en die nodige raad kry.”