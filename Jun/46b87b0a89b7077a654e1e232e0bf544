DIT is van voor af bou. Só het Eddie Myners, afrigter van die SWD-Arende, hom uitgelaat terwyl sy rugbyspan met alle erns hul veldtog in die nasionale Eerste Liga begin het. “Dit is feitlik ’n nuwe groep spelers as waarmee ons verlede jaar gespeel het. “Daar is wel ’n paar ervare manne ook wat aangebly het,” verduidelik Myners aan Son. Die breier is egter verheug oor die aanwins van twee jong spelers wat teruggekeer het – die voorryman Denver Prins en Darren Fortuin, buitesenter. Albei het ná hul hoërskoolrugby-loopbane vir die Blou Bulle se junior spanne gespeel. Werkskedule Die sterk senter Marquit September is een van die ervare manne wat vanjaar vir die span beskikbaar is. Volgens Myners moet hulle ook hul oefensessies aanpas om by die werkskedule van die spelers aan te pas. “Die pandemie maak sake ook moeilik. Maar ek kan bevestig die gees onder die spelers is baie goed. Dit is seker omdat hulle vir meer as ’n jaar nie rugby-aksie gehad het nie,” skerts hy. Hy het egter die hoop uitgespreek dat hy goedkeuring sal kry om vriendskaplike wedstryde te kan speel. Daar is tans planne om op 12 Junie in Heidelberg teen die Westelike Provinsie se o. 20-span te speel. “Dit sal ’n baie goeie proeflopie wees. Dit is wat ons skort – wedstrydfiksheid. “Ons het onlangs chukkers teen die spanne van die Stellenbosch Akademie gespeel, maar ons moet ten minste ’n harde 80 minuut- stryd voor ons eerste wedstryd speel.” Kompetisie Die Arende se eerste wedstryd is op 19 Junie op Outeniquapark in George teen die Valke. Die SWD neem saam met Boland, Grens, Oostelike Provinsie, die Griffons, Luiperds, en Valke aan vanjaar se kompetisie deel.