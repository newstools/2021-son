DYLAN Unsworth het die eerste Suid-Afrikaanse pitcher in die geskiedenis geword wat die fenomenale prestasie van ’n no-hitter gooi. Die ervare Protea het dié prestasie in die taai Mexikaanse beroepsliga behaal toe hy as lid van die El Águila Veracruz-span ál 27 spelers uitgekry het sonder dat die teenstanders ’n rushou kon kry. Unsworth het selfs Mexiko se voorblaaie gehaal! Dit was ’n emosionele Unsworth wat ná die wedstryd deur spanmaats en sy vrou, Jemma, omhels is. In ’n email aan Son sê Unsworth dis vir hom ’n ongelooflike eer, veral nadat Pericos Puebla nie vanjaar sy kontrak wou hernu nie en El Águila Veracruz hom ’n kans gegee het. In sy reaksie sê die Protea-afrigter Bles Kemp: “Wow, wow, wow! Wat ’n ongelooflike prestasie! “Dis so goed soos om in krieket tien boulbeurte te boul sonder om ’n lopie af te staan. “Dylan was ook verlede seisoen die beste pitcher in Australië. Hy is ’n absolute ster. “Wat Dylan se prestasie nog meer merkwaardig maak, is dat hy net 75 pitches gegooi het – dít waar pitchers normaalweg 100 tot 120 pitches in ’n wedstryd gooi.” Unsworth, wat al agt jaar vir Suid-Afrika speel, speel al die afgelope 12 jaar professioneel in Amerika, Australië, Venezuela en Mexiko. Unsworth sê hy is ongelooflik trots om ook die eerste Suid-Afrikaner in die geskiedenis te word wat in die Mexikaanse liga gooi. Hy sê hy het al saam met wêreldname soos Robinson Cano, Nelson Cruz en Felix Hernandez gespeel en ook al teen groot name soos Mike Trout en Albert Pujols gegooi. Unsworth sê ’n ander hoogtepunt vir hom was toe Suid-Afrika in 2019 Nieu-Seeland in die World Qualifier in Sydney geklop het.