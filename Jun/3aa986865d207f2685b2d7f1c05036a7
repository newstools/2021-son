STELLENBOSCH. – Closure­. Dís wat die familie van Cameron Mcako soek nadat die onderburgemeester van die plaaslike munisipaliteit, Nyaniso Jindela, gister in verband met Mcako se moord hof geloop het. Jindela, sy vrou Unathi Jindela, en die taxi-eienaar Gladstone Relegu, word daarvan aangekla dat hulle die slagoffer op 19 November 2019 by sy besigheid in Kayamandi vermoor het. Die drie staan tereg vir moord, poging tot moord, sameswering tot moord en die besit van ’n onwettige vuurwapen en ammunisie. Tydens gister se hofverrigtinge, wat deur beurtkrag vertraag is, het Megan Blows, staatsaanklaer, aangedui dat hulle nie borgtog gaan teenstaan nie. Toegestaan Sy het wel landdros Alaric Amos versoek om dié bedrag op R50 000 vas te stel. Die Jindelas se prokureur, Khanyisa Lingani, het egter aangedui sy kliënt kan net R2 000 bail afford en het aan die hof voorgelê dat sy kliënt ’n vorige veroordeling van minagting van die hof teen hom het. Amos het toe borgtog van R5 000 aan elk van die drie verdagtes toegestaan. Hulle sal weer op 11 Junie in die Kaapse hooggeregshof saam met ’n ander verdagte, Phumlani Sibongo, verskyn. Buite die hof het Sipho­kazi Mcako, dogter van die slagoffer, gesê hulle wil geregtigheid sien seëvier. Die familie is by die hof ondersteun deur ’n skare inwoners wat hulle singend en plakkaat-swaaiend kom support het. Sy sê: “Ons is bewus daarvan dat die (vermeende) skieter tans in die Kaapse hooggeregshof teregstaan op my pa se moord en is bly dat dié drie by daardie saak gevoeg word. “Dit is ons wens dat justice­ vir ons closure sal bring.” ’n Woordvoerder van die nasionale vervolgingsgesag, Eric Ntabazalila, sê streng voorwaardes geld vir die drie se borgtog, insluitend huisarres waar hulle net hul wonings om mediese redes mag verlaat.