DIE agtsteman Hoskins Sotutu het twee drieë gedruk toe die Blues die Force Saterdag geklop het om volgende week ’n tuiseindstryd in die Trans-Tasman-kompetisie teen die Highlanders te verseker. Die Blues het ’n terugvegpoging van die Western Force afgeweer om ’n oorwinning met 31-21 te behaal. Vanweë Sotutu se twee drieë was die Blues met die rustyd met 28-0 voor voordat die Force met drie onbeantwoorde drieë in die tweede helfte teruggeveg het. Die laaste ronde van die toernooi het vir drama gesorg met die twee voorste spanne wat direk in die eindstryd ingegaan het. Die Blues, Highlanders én Crusaders het almal onoorwonne geëindig. Die Blues het bonuspuntseges in vier van hul vyf oorwinnings behaal. Die Highlanders en Crusaders het gelyk op punte geeindig, maar die span van Otago het ’n beter punteverskil (103 teenoor 97) gehad. Die Highlanders het met 33-12 teen die Brumbies gewen. Die Crusaders moes die Melbourne Rebels Saterdag in Sydney met meer as 32 ??punte klop. Hulle het met 52-26 gewen – ’n verskil van 26 punte. Terwyl die Crusaders ’n paar kanse gemis het, het die Blues hul kanse in die eerste helfte benut. Patrick Tuipulotu het erken dit was nie ’n goeie teken so kort voor die eindstryd nie. “Dit is reg om te sê ons het nie in die tweede helfte opgedaag nie,” het hy gesê. “ ’n Perfekte 40 is nooit goed genoeg nie. Ons streef altyd na ’n perfekte 80 minute. “Die Highlanders is ’n gevaarlike span en hulle gaan ook vir die volle 80 speel.”