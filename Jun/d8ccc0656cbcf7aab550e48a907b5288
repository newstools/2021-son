SOWAT 50 kinders in Ladi­smith is in Kinderweek bemagtig op ’n saamtrek in samewerking met Kindersorg, justisie en die polisie. Landdros Dmitri Mitchell het oudpres. Nelson Mandela aangehaal wat gesê het: “Kinders is ons grootste skat; hulle is ons toekoms.” Mitchells sê: “ ’n Gemeenskap word gemeet aan hoe hy sy kinders behandel. As landdros sal ek alles in my vermoë doen om kinders te beskerm. “Kinders moet kos hê om te eet, klere om aan te trek en hulle moet veilig wees. “Dankie aan maatskap­like werkers vir die opoffering wat julle maak om ons kinders veilig te laat voel.” Melicia Sny, ’n maatskaplike werker, het aan die 100 paar ogies gesê: “Kindersorg is almal se verantwoordelikheid.” Toe sy die kindertjies vra wat die werk van maatskaplike werkers is, het ’n tjokkertjie geantwoord: “Om kinders af te vat.” Wagperiode Dié persepsie het sy gou in die reine gebring. Toe sy egter vertel wat en hoe maatskaplike werkers te werk gaan, het almal verstaan daar is ’n rede wanneer ’n kind van die ouers verwyder word. AO Jannie Cedras van die polisie het hul rol verduidelik met betrekking tot kids: “Daar is nie ’n wagperiode wanneer ’n kind wegraak nie. Moenie met vreemde persone gesels en moenie in vreemde motors klim nie. “Vertel jou ouers wie jou vriende is en waar julle gaan. Een ding is seker. Ons sal nie weer toelaat dat ons jong kinders vermoor of verkrag word nie. “Ons kinders moet in ’n veilige omgewing speel, woon en leef.”