NEDERLAND het reeds gekwalifiseer vir die Euro 2020 se ronde van 16 ná seges oor Oekraïne en Oostenryk, maar dit blyk sy kaptein, Georginio “Gini” Wijnaldum, is steeds nie happy nie. Die 30-jarige voormalige Liverpool-speler is krities oor die formasie wat sy coach, Frank de Boer, tans gebruik – ondanks die sukses wat daarmee gepaard gegaan het. Nederland pak Noord-Macedonië vandag in sy laaste wedstryd in groep C en sal verwag om sy perfekte rekord by die Euro 2020 te behou. Wijnaldum en sy spanmaats het breed geglimlag toe ’n vliegtuig onlangs oor Ne­derland se Euro 2020-oefensessie gevlieg het met ’n banner wat lees: Frank, simply 4-3-3! Volgens Wijn­aldum, wat ’n groot skuif voor die toernooi na Paris Saint-Germain gemaak het, is dit sy begeerte dat De Boer van sy 5-3-2-formasie moet ontslae raak. Wijnaldum het die skerp kritiek uitgewys wat hulle ontvang het ná hul draw (2-2) teen Skotland in ’n opwarmingswedstryd vir die Euro 2020-reeks. “Kom ons wees eerlik. Ons het nie ’n goeie build-up na die toernooi gehad nie,” laat hoor Wijnaldum. “Die skerp kritiek wat ons ontvang het, is in die groep bespreek. “Ons het met ál die spelers en coaches oor die kritiek gesels. Ons kan van fans en die media verwag om skerp te wees en ons te kap as ons nie perform nie. “Ons moes dit op die ken vat, want ons het nie perform teen Skotland nie,” voeg die kaptein by. Volgens “Gini” verkies hy die regte Nederlandse stelsel met ’n 4-3-3-formasie. “Dít is waar my hart is. “Ek verkies myself in ’n meer aanvallende rol agter die voorste drie, jy weet. “Dis die manier hoe ons onder Ronald Koeman gespeel het in ’n periode waarin ons weer baie suksesvol was. “Ons het na die final van die Nations League deurgedring. Ons het spanne soos Frankryk en Duitsland geklop op pad na die eindstryd,” voeg Wijnaldum by. Verseker Intussen het Memphis Depay bevestig dat hy ’n kontrak van drie jaar met Barcelona geteken het. Die 27-jarige striker het die Oranje span gehelp om sy plek in die uitkloprondes te verseker met ’n oorwinning van 2-0 oor die span van Oostenryk. Kort ná die tweede doel het De Boer veranderinge aangebring en Wijnaldum vervang – ’n besluit wat “Gini” beslis nie happy gemaak het nie. – AP