DIE besluit deur Royal AM om nie in Dinsdag se promosie/relegasie-wedstryd te speel nie, kan groot nagevolge vir dié sokkerklub inhou. Dié wedstryd teen Chippa United in die Chatsworth-stadion (Royal AM se tuiste) was veronderstel om 15:00 af te skop. Die Royal AM-spelers was by die stadion, maar het voor afskop weer in hul spanbus geklim. Chippa se spelers het opgewarm en veld gevat vir die wedstryd, maar die skeidsregter het dit afgeblaas en drie punte vir ’n wen aan die Chilli Boys oorhandig vir ’n walkover-sege. Royal AM protesteer nog teen die Premiersokkerliga (PSL) se besluit om Sekhu­khune United as wenner van die Nasionale Eerste Liga te kroon, maar kon nie in sy hofsaak teen die beheerliggaam slaag nie. Dié klub kan nou dissiplinêre stappe verwag van die PSL. Intussen moet hy vandag ook in ’n promosie/relegasie-wedstryd teen Richards Bay speel. Die klub wil nou appèlhof toe met sy saak.