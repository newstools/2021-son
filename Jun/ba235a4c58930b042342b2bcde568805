DIE tweede uitgawe van die digbundel Uit Hierdie Valkenburg deur Ernest Loth is onlangs bekendgestel. Saam met die bekendstelling by die Breytenbach Sentrum is kunswerke ook ten toon gestel. Talle van dié werke is ekspressionisties en korreleer ook met die poësie. Dis veral “Maskers” en “Reflections” wat aandag getrek het. Die voorwoord is deur dr. Jan Daniels, Afrikaanse dosent by CPUT, voorgelees. Dr, Amanda Swartz, wat ’n treffende resensie van dié digbundel geskryf het, was die onderhoudvoerder en het Loth verskeie analitiese vrae oor sy gedigte gevra. Loth se bundel is in die grendeltyd in Maart 2020 gebore toe hy ook agter geslote deure moes bly. Dis in dié tyd dat hy die deure van die verlede oopgesluit het en die oomblikke met sy ma, ’n skisofrenie­lyer, weer besoek het. Die gedigte raak die oomblikke aan van sy jong tyd tot volwassenheid en plaas die klem op geestesgesondheid, iets waaroor die samelewing slegs fluister. Die gedigte gee ook stem aan die stemloses en word opgedra aan die sterk vroue en gesinne in die gemeenskap wat steeds gebuk gaan onder sulke omstandighede. Families moet omsien na ’n seun of dogter, pa of ma wat geestelik geknak het. Die titel is veral gepas in die hedendaagse situasie waar die mensdom in ’n makroskopiese Valkenberg (die wêreld waar die abnormale die normaal geword het) vasgevang is waaruit ons almal probeer ontsnap. Mense probeer daagliks en op verskeie maniere om uit hierdie Valkenberg te ontsnap. Die pandemie het ons almal op verskeie maniere geestelik beïnvloed en selfs geknak.