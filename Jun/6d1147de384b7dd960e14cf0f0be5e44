NOG ’n wrede moord het die Strand getref toe ’n man Dinsdagaand by sy huis in Petuniastraat doodgeskiet is. Dit is die derde moord in minder as drie weke in ’n vlaag wat die Strand onlangs ruk. Volgens die polisie het die moord op Charles Teswald McKenzie omstreeks 20:15 plaasgevind. Die slagoffer was blykbaar besig om hout vir die vuur bymekaar te maak. Die polisie vermoed twee mans met vuurwapens het die slagoffer verras. Verdagte Die polisie het reeds twee verdagtes in die oog. Een van hulle het hom meer as een keer in die kop geskiet en te voet van die toneel af gevlug. Die ander verdagte het ook die slagoffer op ’n kort afstand in die kop geskiet terwyl hy op die grond gelê het. Luidens inligting kan die voorval bendeverwant wees. Niemand is nog oor dié voorval in hegtenis geneem nie. Mense met inligting moet vir lt.kol. Franklin Plaatjies by 082 469 3359 bel.