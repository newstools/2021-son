KLASSE by die Hoër Tegniese Skool Witbank in Mpumalanga is opgeskort nadat ouers en gemeenskapslede Maandag buite die skool betoog het. Die betoging kom vermoedelik ná 'n bakleiery tussen 'n wit en swart leerder verlede week. Daar word beweer die wit leerder het die k-woord gebruik, maar slegs twee swart leerders is geskors. Bahlulile Tshabalala, ’n ouer van een van die geskorste leerders, sê: “Wat die skool gedoen het, is onregverdig. My kind sit by die huis terwyl ander eksamen skryf. ”Wit ouers beweer dat hulle net die leerders en die skooleiendom beskerm het. Een van die leerlinge stem saam dat rassisme by die skool heers. “Onderwysers en wit kinders noem swart kinders altyd rassistiese name.” Bonakele Majuba, LUR vir onderwys in Mpumalanga, sê die departement van onderwys ondersoek die voorval. “Ons het besluit om almal vir ’n week te skors en ons sal die saak ondersoek en die twee sal die kans kry om die eksamen af te lê,” voeg Majuba by. Blykbaar is die skoolbeheerliggaam en onderwysers ook hoofsaaklik wit. Die departement sê dit moet ook aangespreek word. - SABC News