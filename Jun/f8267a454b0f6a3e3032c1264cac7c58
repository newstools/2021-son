DIE Wes-Kaapse ramp­bestuursentrum het ’n topprys by die provinsiale regering se Service Excellence Awards gewen. Die sentrum se Covid-19-aktiveringspan het ’n prys gewen in die afdeling vir “barrier breakers”. Anton Bredell, minister van plaaslike regering, omgewingsake en ontwikkelingsbeplanning, het die sentrum gelukgewens met dié prestasie. “Sedert 25 Maart 2020 is die rampbestuursentrum in die Wes-Kaap 24/7 oop en hy hanteer die Covid-19-pandemie. “Die span werk in skofte van 12 uur en help die inwoners, munisipaliteite, sektor-departemente en die provinsie as geheel.” Buitelanders Volgens Bredell word weerlose mense en mense in nood die hele tyd deur werkers van die sentrum bygestaan. “Die sentrum help met koördinering in verskeie clusters in die provinsie.” Die sentrum het ook in die eerste paar maande van die lockdown sowat 7 000 buitelanders gehelp wat na hul onderskeie lande teruggestuur is. “Ek wil die rampbestuurhoof, Colin Deiner, en sy personeel gelukwens met hul prys. “Ek bedank hulle vir hulle uitstekende werk. Ek wil ook Graham Paulse, die hoof van plaaslike regering, gelukwens. Rampbestuur val onder sy departement.”