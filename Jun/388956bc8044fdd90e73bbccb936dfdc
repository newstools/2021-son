'N JONG man van Despatch in die Oos-Kaap is 25 jaar tronkstraf opgelê vir die verkragting en poging tot moord van sy suster. Die 21-jarige man is Maandag in die hooggeregshof in Port Elizabeth gevonnis kort nadat hy skuldig gepleit het op albei aanklagte. Anelisa Ngcakani, woordvoerder van die nasionale vervolgingsgesag, sê die slagoffer was 15 jaar oud toe haar broer haar die nag van 12 Julie 2019 in hul huis in Despatch aangeval het nadat hy die dag dwelms gerook het. Hy het haar ook tydens die voorval in die maag gesteek en in die huis vir dood agtergelaat voordat hy van die toneel gevlug het. Die verdagte is op 5 November 2019 in hegtenis geneem en was in aanhouding totdat hy gevonnis is. - AlgoaFM