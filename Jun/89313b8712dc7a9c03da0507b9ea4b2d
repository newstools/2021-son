NOG ’n Facebook scammer het sy dag gekry. Die glyjakkals is onlangs deur die cops gearresteer en toegesluit vir beweerde bedrog. Hy is ’n 20-jarige van die kopermyndorpie Nababeep naby Springbok. Hy het Facebook gebruik om hom as ’n verkoopsman van ’n plaaslike motorhandelaar te bemark. Mense wat ingedoen is, beweer hy het pics Op Facebook geplaas van hoe hy en sy pa kastig voertuie aan kopers oorhandig. Volgens vele inwoners in die Namakwa-distrik het hy na bewering geld van hulle gevat as ’n deposito. Soms moes hulle ook petrolgeld aan hom inbetaal sodat hy die voertuig na hulle kon bring. Hierna was hy grafstil oor die “verkoopte” voertuie. Volgens Clarissa Karstens het sy en haar seun voertuie benodig nadat hulle albei goeie jobs gekry het. Sy sou ’n Polo koop. “Die scammer het aanvanklik gesê dat ons elkeen R3 000 aan hom moes betaal sodat hy die deal kon deursit. Ons het net R1 000 elk gehad, maar dit betaal. Die ander R4 000 moes ons betaal wanneer hy die motors aflewer. Dié aflewering het nooit gebeur nie.” Volgens Karstens het hy haar een aand gebel en petrolgeld van R500 tot R700 gevra sodat hy hulle motors kon aflewer. Hy het selfs ’n pic van die Polo gestuur. Hulle wag nou nog daarvoor. Twee inwoners van Williston het ook aan die kortste ent getrek. Hulle het gesamentlik ongeveer R56 000 verloor vir twee bakkies. ’n Polisiewoordvoerder, kapt. Sergio Kock, sê die ondersoek na die voorvalle duur nog voort.