NOVAK Djokovic is nog net één Grand Slam-titel weg van waarlik sy stem dik maak as tennis se beste van alle tye. Hy het gister met sy tweede Franse Ope-titel sy Grand Slam-totaal op 19 te staan gebring – een minder as sy grootste teenstanders, Roger Federer en Rafa Nadal. Albei spog met 20 titels. Die Serwiër het Sondag sy Griekse opponent, Stefanos Tsitsipas, in ’n opwindende eindstryd met 6-7, 2-6, 6-3, 6-2 en 6-4 geklop. Net soos in sy uitmergelende halfeindstryd-oorwinning oor Nadal, moes Djokovic ’n agterstand uitwis. Hierdie keer het hy dit bietjie moeiliker vir homself gemaak deur met twee stelle agter te loop. In daardie stadium het Tsitsipas heeltemal in beheer gelyk, asof Djokovic nie ’n antwoord vir die jongeling se houe kon kry nie. In die derde stel het die Griek egter kop verloor, en teen Djokovic kan mens nie sulke foute bekostig nie. Die gesukkel het voortgeduur vir Tsitsipas, hoewel hy hier en daar ’n moedige geveg opgesit het. Dit was immers sy eerste Grand Slam-eindstryd – en dít teen ’n opponent wat weet hoe om in die groot oomblikke suksesvol te wees. Met Wimbledon volgende op die kalender en dan ook die Amerikaanse Ope, is Djokovic op koers om ál vier vanjaar se toernooi te wen. Hy het vroeër vanjaar die Australiese Ope gewen.