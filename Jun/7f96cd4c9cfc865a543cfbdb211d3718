DIE verhoor van twee mans van Dysselsdorp wat tereg staan op twee klagte van roof met verswarende omstandighede, aanranding met die opset om ernstig te beseer en diefstal, is in die Oudtshoorn-streekhof vir verdere getuienis uitgestel. Hyron Avontuur en Hyron Coetzee word daarvan aangekla dat hulle Harry Plaatjies op 14 Mei 2020 met messe gedreig, van sy musiekboks beroof en hom met klippe gegooi het. Hulle het op dieselfde dag glo ook ’n buitelandse spazawinkeleienaar met ’n mes gedreig en van lekkers en sjokolade ter waarde van sowat R500 beroof. Coetzee staan ook tereg vir die diefstal van Harry Plaatjies se fiets. Albei pleit onskuldig. Gestuur Volgens hulle het hulle die musiekboks in ’n dobbelpoel gewen. Coetzee voer aan dat Plaatjies hom gestuur het om die fiets by ene Doempie te gaan haal. Hy was op pad terug toe die polisie hom op die De Rust-pad voorgekeer het. Dié getuienis word egter weerlê deur dié van die ondersoekbeampte, AO Kobus­ van der Merwe. Volgens Van der Merwe het Coetzee in die rigting van Oudtshoorn gery toe die polisie hom voorgekeer het. Die saak dien voor streeklanddros Sylvia Mandla en die twee beskuldigdes bly in aanhouding.