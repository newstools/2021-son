DEON Davids, die voorspeler-afrigter van die Springbokke, sien sy taak as dié van ’n fasiliteerder wat kyk na die behoeftes van die spelers uit ’n strategiese en tegniese oogpunt. Die 53-jarige boorling van Victoria-Wes het gister in ’n aanlyn konferensie gesê: “Dit gaan oor die kollektiewe benadering. Vir my is die belangrikste ding om te doen wat die beste vir die span is. “Ja, die manne het ’n World Cup gewen en hulle het ook baie lesse geleer. Ons moet nou net saamwerk en voortbou op die stelsels wat reeds in plek gesit is. Ons sal kyk waar ons kan verbeter en aanpassings daarvolgens maak. “Die spelers speel ’n groot rol daarin. Dit is dus goed om met hulle te sit en daaroor te praat. “Ons kyk byvoorbeeld na goed wat gewerk het en wat nie gewerk het nie. Ons kyk ook na watter planne ons voortaan kan beraam,” het hy verduidelik. Davids en die Bok-kaptein, Siya Kolisi, het byvoorbeeld gepraat oor fundamentele en tegniese goed in terme van hul vertonings in onlangse kompetisies. “Sedert Siya hom by die Sharks aangesluit het, is daar ’n duidelike verbetering in sy vertonings met bal in hand en veral sy spel sonder die bal. “Siya bring baie ervaring en vorm die kern van die pak voorspelers.” Volgens Davids sal hulle na ’n benadering kyk waar hulle volgens hul sterk punte speel afhangend van die uitdagings wat hulle in die gesig gaan staar. “Die grondslag van die Springbokke se pak voorspelers was reeds by die World Cup gelê en die idee is om nou net daarop voort te bou. “Ek beskou dit as ’n groot voorreg om in so ’n dinamiese omgewing te wees.”