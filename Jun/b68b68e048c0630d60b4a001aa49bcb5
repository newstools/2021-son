HAAR kersies breek die nag se donkerte, maar haar hart se grootse begeerte is om een dag met ’n click van haar vinger haar lig te laat skyn. Vir Shonetta Brooks (58) van die informele nedersetting Redhill in Simonstad is loadshedding niks om van te praat nie. Brooks vertel haar kragprobleme kom al meer as ’n dekade aan, maar niemand neem haar pleidooie ernstig op nie. “Mense skel as hulle vir ’n paar ure sonder krag sit, maar ek gaan dag na dag, nag na nag deur dit,” sê sy. Brooks sê sy het in 2011 aansoek gedoen vir n kragboks, maar dit maak net nie ’n verskyning nie. “Dis vir my moeilik om só te bly. Ek het ’n gestremdheid. Ek het geen balans in my bene nie en ek het artritis. As ek alles vir myself kon gedoen het, dan sou ek. Maar ek kan nie,” sê sy. Sy vra net vir haar basic needs om aandag te kry. “Dit is onmenslik om só te woon. Ek sukkel soms om die vuurhoutjies aan te steek as gevolg van my artritis,” sê sy. Brooks sê sy het by die elektrisiteitsafdeling van die Stad Kaapstad gaan navraag doen, maar sy kry geen antwoord nie. Sy sê soms kry sy krag van haar bure, maar van die 25ste van elke maand het sy geen krag nie. “My kragproppie word uitgetrek. Dit beteken dan dat die krag waarvoor ek betaal het, klaar is,” sê sy. Sy maak nou maar van paraffien gebruik om kos gaar te maak. “Soms is dit moeilik om rond te beweeg, so ek lê dan maar net op my bed omdat my hande so erg pyn dat ek nie die gas kan oopdraai nie,” sê sy. “Ek moet vir ’n operasie vir my artritis gaan, maar ek gaan nie omdat ek weet ek gaan by die huis sukkel,” sê sy. Die Stad Kaapstad sê officials gaan die besonderhede van dié saak ondersoek en later reageer.