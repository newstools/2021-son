SARON. – Skok, ongeloof en hartseer. Dit is hoe die gemeenskap gereageer het op die tragiese dood van drie bekende jong mense en ’n ongebore baba. Marcelino “Skenogan” Green (35), Francois (37) en Nazzaley van der Ross (32) – almal van Saron – is Saterdagoggend op slag dood toe hul motors teen mekaar gebots het. Nazzaley was sewe maande swanger. Haar en Francois se dogtertjie, Vanja (8), het die ongeluk oorleef. Marcelino was van sy werk by ’n inmaakfabriek in Tulbagh op pad huis toe, terwyl Francois op pad was na sy werk in die Paarl. Sy vrou en kind is saam met hom om inkopies te gaan doen. ’n Man wat op die ongeluk afgekom en die verkeer gereguleer het, sê vier mans wat ook op die toneel afgekom het, het Vanja se noodkrete gehoor Hulle het hul lewe gewaag om haar uit die brandende motor te red. Hulle kon egter niks vir haar ouers doen nie omdat die kar binne oomblikke totaal in vlamme was. Vanja is in Porterville in die Lapa Munnik-hospitaal opgeneem waar sy vir haar beserings behandel word. ’n Grusame toneel het hom afgespeel terwyl mense verby die ongelukstoneel gery het met ’n verwronge kar in die middel van die pad en nog een wat op die rand van die pad in vlamme gehul was. Vir Mary Green, die ma van Marcelino, is dit ’n harde slag omdat sy haar broer ook onlangs aan die dood afgestaan het. Sy sê: “Marcelino was my oudste seun. Sy vrou en twee jong kindertjies is stukkend. “Ons is baie hartseer, maar ek is bly dat hy die mooi maniere uitgeleef het wat ek hom geleer het.” Marcelino was bekend vir sy mooi geaardheid en konstante glimlag wanneer hy met mense omgegaan het. Nazzaley se pa, Warick Appollis (55), het aan Son die babakamer gewys waar alles gereed gestaan het vir die koms van sy dogter se baba oor twee maande. Babakleertjies, ’n bababedjie, poppe en selfs ’n car seat wat netjies opgestapel­ staan, is die stille getuienis van ’n lewetjie wat veronderstel was om baie vreugde in die huis te bring. Francois se ouers, George (60) en Jolene van der Ross (50), en Nazzaley se ma, Anna Marie Appollis (51), se hartseer was Sondag duidelik sigbaar toe hulle hul kinders se lyke moes gaan uitken. Francois se ouers sê hy was ’n liefdevolle kind met wie hulle nooit probleme gehad het nie. hy was baie bekend in Wellington en die Paarl. AO Joseph Swartbooi, ’n polisiewoordvoerder, sê ’n klag van strafbare manslag word ondersoek.