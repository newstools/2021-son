“SOOS ’n drukkie – dié album is ’n musikale drukkie in my eie woorde.” Dís hoe die bekroonde sangeres Shekhinah haar nuutste album, Trouble In Paradise beskryf. Die nuwe album is in Mei uitgereik en die briljante plaaslike sangeres werk reeds kliphard aan musiekvideo’s vir die songs daarop. Shekhinah het in ’n onderhoud met Son gesê dat sy moontlik videos vir “Quest­ions”, “Insecure”, “Pick Up” en “I Love It Here” gaan maak. Die sangeres vertel dat sy in 2018 aan die album begin werk het, maar sy het dinge stadig gevat. Volgens haar is “Tides” die lied wat die lekkerste was om te maak. Dís miskien die rede waarom soveel mense dit as hul gunsteling-liedjie op die album beskou. Baba “ ‘Fixate’ en ‘Tides’ is albei songs waaraan ek van 2018 af gewerk het. Ek het geleidelik daaraan gewerk en verander en dit eers voltooi ’n paar weke voordat dit gedrop het.” Mense het op die punte van hul stoel gewag vir hierdie album. Ons het haar gevra hoe sy voel oor hoe goed haar baba (album) ontvang is. Sy sê tussen die knaende senuwees deur is sy ook dankbaar en gelukkig. “Ek was baie senuweeagtig oor hoe die ontvangs sou wees. “Ek wil net sê dat almal se terugvoer my verwagtinge oortref het. “Ek kan nie glo dat almal net soveel soos ek van die album hou nie. Ek kan eerlikwaar vir niks meer vra nie. “Ek is baie dankbaar oor hoe dinge in plek geval het.” Hoewel baie dinge vir haar verander het, sê Shekhinah sy is steeds dieselfde mens. Sy voeg by dat die proses om hierdie album te maak vir haar terapeuties was. “Ek dink die maak van die hele album was vir my soos terapie. Ek dink dis ewe belangrik om almal gelukkig te maak en om mense te gee wat hulle wil hê. “Dis ook belangrik om musiek te maak wat ek sal geniet as ek die enigste een is wat oor 20 jaar na die album luister. Wanneer ek terugkyk op en alles wat ek gedoen het, moet ek daarop trots wees. Dit is vir my belangrik.” Benewens die musiekvideo’s raak sy ook opgewonde oor ’n paar ander toekomsplanne. “Ek het baie planne. Ek dink die belangrikste is om my album te push en mense musiekvideo’s te gee vir die liedjies wat hulle sopas gehoor het. Ek sien daarna uit om vroue in Augustus en Oktober met Rosefest (haar fees vir Suid-Afrikaanse vroue in musiek) te vier. “Dis ’n moeilike uitdaging, maar ons hou altyd aan. Ek sien ook uit na baie ander persoonlike prestasies.” Shekhinah het ook gedeel oor genesing en kwesbaarheid. Buite “Jy moet jouself net die liefde gee wat jy nodig het. Alles wat jy nodig het, alles wat jy wil hê, is binne-in jou. Jy het ’n doel. Jy is nie ’n fout nie. Jy moet net in geloof wandel en alles doen waarin jy glo. “Ek moet myself die liefde gee wat ek wil hê en ophou om dit buite te soek. Die liefde wat ek nodig het, is ook in my binneste.” Voorwaar, sy is ’n pragtige mens van binne en buite!