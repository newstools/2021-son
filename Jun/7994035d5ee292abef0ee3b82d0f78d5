’N LID van die polisie het Saterdag gesien hoe iemand in ’n tavern in Koebergweg, Brooklyn, gaan dop koop. Dít in ’n tyd dat drank nie verkoop mag word nie weens die beperkings wat op vlak 3 van die lockdown weens die corona-virus in werking is. ’n Ooggetuie vertel die cop het gesien hoe die man met ’n leë kas biere by die tavern instap en met ’n vol kas uitkom. “Die cop het die eienaar van die plek beboet en die plek toegemaak.” ’n Woordvoerder van die polisie, kol. Andrè Traut, sê enige oortreding van die lockdown soos bepaal deur die Wet op Rampbestuur is ’n ernstige oortreding en daar sál teen mense opgetree word. “Ons vra mense om te luister na die inperkingsregulasies. Ons sal hard neerkom op mense wat die wette oortree en die veiligheid van ander mense gedurende die dodelike pandemie in gevaar stel.”