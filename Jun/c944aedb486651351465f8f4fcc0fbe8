DIE voormalige Disney-ster Kyle Massey is in die moeilikheid nadat hy glo pornografiese foto’s aan ’n 13-jarige meisie gestuur het. TMZ berig dat die “That’s So Raven”-akteur aangekla is van kommunikasie met ’n minderjarige vir immorele doeleindes. Massey, wat Cory Baxter in die Disney-reeks gespeel het, word daarvan beskuldig dat hy in Desember 2018 en Januarie 2019 seksueel eksplisiete inhoud aan die meisie gestuur het. Die saak is gekoppel aan ’n siviele geding wat in 2019 teen die akteur aanhangig gemaak is. Gestaak Die meisie, wat weens haar ouderdom nie geïdentifiseer is nie, dagvaar Massey vir sowat R214 miljoen omdat hy na bewering ’n aantal seksueel eksplisiete SMS’e, foto’s en video’s via Snapchat gestuur het. Luidens TMZ het die familie besluit om na die balju te gaan nadat hul siviele geding gestaak is, vermoedelik omdat prokureurs nie gedink het die ster het genoeg geld om die saak die moeite werd te maak nie. ’n Ondersoek is toe in 2020 begin. Luidens hofdokumente het die meisie die akteur ontmoet toe sy net vier jaar oud was. Die tweetjies het kontak gehou en hy het ’n hegte band met haar gesin gehad toe sy ’n loopbaan in vermaak gevolg het.