HACJIVAH Dayimani gaan vanaand sy buiging in die Westelike Provinsie se beginspan maak. Dit is wanneer die Streeptruie die Sharks 17:00 in ’n Currie Cup-kragmeting in die Cape Town Stadium die stryd aansê. Die game gaan vroeër begin as wat oorspronklik beplan is, weens die nuutste nasionale Covid-regulasies. Dayimani gaan die nr. 7-trui dra, met Marcel Theunissen op nr. 6 en Evan Roos op agtsteman. Reinach Venter, ’n leenspeler van die Cheetahs en die Franse klubspan Clermont Auvergne, gaan sy debuut vir die WP op haker maak. Agterlangs het John Dobson, afrigter van die WP, besluit om Paul de Wet en Tim Swiel as sy nuwe skakelpaar in te span, met Godlen Masimla en Abner van Reenen wat van die bank gaan diens doen. Sergeal Petersen skuif van vleuel terug na heelagter, terwyl Edwill van der Merwe sy eerste verskyning van die veldtog op vleuel maak. Rikus Pretorius is op binnesenter ingesluit. Saam met Cornel Smit vorm hy ’n nuwe middelveld-kombinasie. Die WP span is: Sergeal Petersen, Seabelo Senatla, Cornel Smit, Rikus Pretorius, Edwill van der Merwe, Tim Swiel, Paul de Wet, Evan Roos, Hacjivah Dayimani, Marcel Theunissen, David Meihuizen, Ernst van Rhyn (k), Neethling Fouché, Reinach Venter, Ali Vermaak.