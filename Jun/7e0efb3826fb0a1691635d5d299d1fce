WORCESTER. – Pelikaanstraat is nou k*k­straat. Só voel inwoners oor hul maand lange struggle met rioolwater wat hul straat oorspoel. Inwoners sê behalwe vir Covid-19, is hulle skytbang hul kinders doen siektes op weens die stink water. Die inwoners het die afgelope week vreeslik gal gebraak oor hul dreine net nie gefix kan word nie. Sass Maart, ’n inwoner, het dit sommer duidelik gestel dat die Kaapse Wynland-distriksmunisipaliteit nie ’n flenter vir die mense omgee nie. “Solank hul dreine en paaie eksie-perfeksie is, dan het hulle mos nie worries nie, maar onse mense moet met die stront saamleef,” vaar Maart uit. ’n Ander inwoner wat verkies om anoniem te bly, sê dat hy ook al klagtes ingedien het. “Hulle sê altyd dat daar ’n call gelog is en SMS my dan net om te sê dat daar aandag gegee gaan word,” vertel hy hoogs ontsteld. Die inwoners kan skaars by hul huise uit oor hul erwe so vol rioolwater is. Ouma Katriena Wyngaard (78) verduidelik dat sy nie die krag het om tot doer by die munisipale kantore te loop nie. “Ek is oud en ek maak maar staat op die man vir wie ek gestem het, maar mind you, ek weet nie eens meer hoe hy lyk nie,” sê Wyngaard. Die inwoners dreig om ’n protesoptog na die munisipale kantore te onderneem om hul misnoeë daar uit te spreek. Sonja Steenberg, ’n gemeenskapsleier, het aan Son gesê dat wat hier in hul woonbuurt gebeur, nie mooi is nie. “Ons betaal immers ons belasting en verwag diens­lewering.” Volgens haar vra die gemeenskap die Kaapse Wynland baie mooi om tog die dreine en paaie weer toeganklik te maak. Randall Humphreys, ’n woordvoerder van die Kaapse Wynland-distriksmunisipaliteit, bevestig aan Son daar’s areas in Riverview wat probleme ondervind wat rioolwater betref. “Toestande soos beskryf deur Son skep sekerlik ’n gesondheidsoorlas soos gedefinieer in die gesondheids- wetgewing. “Maar daar moet verstaan word dat die onderhoud van munisipale riool-netwerke die verantwoordelikheid is van die plaaslike owerheid – die Breedevallei- Plaaslike Munisipaliteit. Ondersoek “Die vraag is dan waarom hierdie aangeleentheid nie direk met die plaaslike owerheid opgeneem is nie. “Dit beteken nie dat ons nie die aangeleentheid sal ondersoek soos dit wetlik van ons vereis word nie,” verduidelik Humphreys.