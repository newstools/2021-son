DRIE mense is Sondag in Hanover Park gewond, selfs ná verskeie kerkdienste oor die bendegeweld in dié gebied gehou is. Die groep Soldiers With A Testimony (Swat) het Sondagmiddag in Cascade Court ’n opelug-kerkdiens gehou teen die toenemende bendegeweld waarin onskuldige mense deur gangsters doodgeskiet word. Nog ’n kerkgroep wat uit gewese bandiete bestaan, het ook ’n opelug-diens in Groenall Walk gehou. Franklin Cupido van Ex Prison Ministry, ’n kerkgroep wat uit voormalige inmates bestaan, sê: “Ons verkondig die Woord van God vir die inwoners en praat met die gangsters en merts om hul bende- en dwelmaktiwiteite te stop. Ons preek meestal waar die bendegeweld hoogty vier en mense ons hulp nodig het.” Ricardo Liebenberg, leier van Swat, sê: “Ons gaan daar waar kerke nie wil gaan nie. Ons werk in die red zone en hotspots. Ons doel is om siele vir die Here te red en die boodskap van verlossing aan die bendes en merts, maar ook inwoners, oor te dra. “Daar is uitkoms vir die­gene wat in bendegeweld of drugs vasgevang is. Ons bied ook programme aan om dwelmverslaafdes te help.” Volgens Franklin word baie onskuldige mense doodgeskiet en begin dit by die inwoners om die bendegeweld te stop. Hy beweer die gangsters buit arm in­woners wat swaarkry, uit deur hulle geld aan te bied om hul guns en drugs weg te steek. Talle inwoners van Hanover Park het die opelug-diens bygewoon waar gebedsessies gehou is en gangsters gevra is om op te hou met die skietery. Volgens Kashiefa Mohammed van die gemeenskapspolisiëringsforum is drie mense Sondagaand by Algoa Court in ’n drive-by shooting raakgeskiet. Pikdonker Mohammed sê: “Elke aand word daar geskiet. Die skote klap elke aand en die gemeenskap lewe in vrees. “Die straat se ligte is af en dis pikdonker wanneer die gangsters op mekaar skiet.” Volgens Mohammed benodig hulle meer polisiesigbaarheid in hul area en hulle hoop die polisie sal hand aan hand met die gemeenskap werk om die bendegeweld hok te slaan. In nog ’n skietvoorval is twee mans ook Sondagaand in Bonteheuwel in ’n bendeskietery gewond. Dié skietvoorval het kort ná middernag in Braambos-laan gebeur waar ’n 41-jarige vrou en ’n 47-jarige man gewond is. Volgens kapt. FC van Wyk, ’n polisiewoordvoerder, is die motief vir die skietery onbekend en word die omstandighede rondom die voorval nog ondersoek. Stryery Angus McKenzie, wyksraadslid in Bonteheuwel, sê: “In B-blok in Bonteheuwel was daar die laaste tyd ’n toename in bendeskietery. “Dit is gangsters wat aan die bende behoort wat onder mekaar stry. “Die stryery tussen die gangsters gaan oor drug turf. “Metro cops en wetstoepassers het die laaste tyd op die hotspots gefokus en verskeie operasies uitgevoer.” McKenzie blameer die land se regstelsel vir die gangsters wat opgetel word en dan weer binne 24 uur vrygelaat word. Hy het ’n beroep op die bloues van die Bishop Lavis-polisiestasie gedoen om saam met die hele gemeenskap te werk.