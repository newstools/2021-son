DIS 'n waterskeidingsoomblik in die Suid-Afrikaanse rugbygeskiedenis, wat nuwe deure oopmaak en 'n nuwe en opwindende era vir die sport inlui. So het Jurie Roux, uitvoerende hoof van SA Rugby (Saru), Dinsdag in ‘n verklaring oor die nuwe United Rugby Championship-kompetisie gesê wat in Septembermaand sal afskop. “Suid-Afrikaanse rugby dink al jare lank oor 'n toekoms in lyn met rugby in die noordelike halfrond en hierdie aankondiging dui op die koms van dié visie,” het Roux gesê. “Ons spanne sal hulself uitspook teen die beste klubs uit vier lande, deurspek met rugbytradisie. Hulle sal dit doen sonder om tydsones oor te steek of te akklimatiseer, terwyl 100 persent van die games in Suid-Afrikaanse tyd sal begin.” DIE nuwe PRO Rugby-kompetisie, wat vier Suid-Afrikaanse spanne insluit, is Dinsdagoggend as die United Rugby Championship (URC) aangekondig. Die Sharks, die Stormers, die Lions en die Bulls gaan met die PRO14 saamwerk om 'n liga met 16 spanne te skep. Hierdie ooreenkoms tussen SA Rugby en PRO14 Rugby sal hul bestaande vennootskap versterk en die groter groei van die spel tot die voordeel van ál 16 spanne in die liga dryf. Die URC sal een liga-puntelys gebruik om die spanne te rangskik wat die uitklopfase bereik en sal meeding om die titel te behaal en die kampioen te word. Die kompetisie sal oor 18 rondes plaasvind. Die wedstryde van elke span bestaan uit ses tuis- en wegwedstryde teen hul teenstanders in hul groepe. Daar sal dus 12 tuis- of wegwedstryde teen die oorblywende spanne in die liga wees. Een ligatabel sal gebruik word om spanne te rangskik en ná 18 rondes kwalifiseer die top-agt spanne vir die uitspeelwedstryde. Spanne sal van een tot agt gerangskik word. Daar sal dan volgens hul rangorde op die puntelys bepaal word of hulle tuisvoordeel sal kry of nie. 'n Volledige ronde van kwarteind- en halfeindstryde sal plaasvind, met twee spanne wat sake in die eindstryd sal uitspook. Agt spanne van die United Rugby Championship sal elke seisoen vir die volgende seisoen se Europese Heineken Cup kwalifiseer. Die balans van spanne sal aan die Europese Challenge Cup (EPCR) deelneem. Onderhewig aan die afhandeling van die kontrakvoorwaardes met EPCR, sal Suid-Afrikaanse spanne in aanmerking kom om vir die Europese Challenge Cup van die 2022-23-seisoen te kwalifiseer as hulle van die vorige seisoen in die kwalifiseringsplekke van die URC geëindig het.