NIE eens sieners kan die lyk van die vermiste babaseuntjie van Gansbaai opspoor nie. Volgens ’n siener is die eenjarige Cheswell Makampies se lykie in ’n voetpad naby die see begrawe. Mariana Visagie, ’n gemeenskapswerker wat met die soektog help, sê hulle het die siener se leidraad opgevolg. “Ons het al die voetpaadjies aan albei kante van die pad by die see deursoek en niks gekry nie. “Ons volg maar op soos ons leidrade kry en kyk of daar iets van gaan kom.” Stortingsterrein Die kind se ma, Mandy Makampies, help nie meer met die soektogte nie. Die polisie soek net as hul ondersoek ’n leidraad oplewer. “Die vorige keer het hulle die stortingsterrein gaan deursoek nadat die kind se pa ’n verklaring afgelê het.” Na verneem word, het hy die kind daar begrawe, maar hy kan nie onthou presies waar nie. “Dit het ook niks opgelewer nie,” sê Visagie. Die polisie wil nie vir ons sê wat in die verklaring staan nie en dit moet eers by sy volgende hofverskyning in die hof uitkom. Volgens kol. Winston Coetzee van die Gansbaai- polisiestasie is daar nog geen nuwe verwikkelinge in die saak nie en die soektog duur voort. Die cops het al die huis waar die kind vermis geraak het en die omliggende area verskeie kere met ’n snuffelhond deursoek, maar sonder enige sukses. Chesswell se pa, Cheslin Filander, is tans in die tjoekie in verband met sy baba wat amper twee maande al vermis word. Hy het na verneem word ’n geskiedenis van kindermishandeling. Hy was in die gevangenis vir die mishandeling van sy gewese meisie se kind. Hy het twee jaar in die tronk gesit vir dié misdaad. Hy het na bewering nóg ’n eks-meisie se kind mishandel. Filander sal weer op 29 Junie in die Hermanus-landdroshof verskyn.