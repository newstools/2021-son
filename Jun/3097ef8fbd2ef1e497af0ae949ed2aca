DIE Kaap se voorste dartsspelers gaan dalk nie ’n vrypas hê om Devon Petersen in September na die World Cup of Darts in Duitsland te vergesel nie. Dit blyk dat manne van die OP gereed staan om die Kapenaars en die KwaZulu-Nataller Carl Gabriel uit te daag. Gabriel was verlede jaar aan Petersen se sy, maar hy was uit sy diepte uit. Die skouspel word van 9 tot 12 September in Jena, Duitsland, aangebied. Gretig Pieter Seaman, ondervoorsitter van die Oos-Kaapse Dartsvereniging, sê die OP gaan nie amptelik spelers Goodwood toe stuur vir die Last Man Standing-toernooi op 3 en 4 Julie nie, maar hy weet van ’n paar manne wat sê hulle gaan. “Dit lyk asof Dameon Steffens en Tinus Deyzel van die Algoa Bay Darts Association gretig is vir die Kaapse trip. Albei word hoog aangeskrewe. Dameon is die nr. 1-speler in Suid Afrika ná die SA kampioenskapstoernooi in 2019. Tinus was enkelkampioen. “Dan glo ek ook Stefan Vermaak, wat die junior kampioen was, sal deelneem saam met ’n paar spelers van Ibayi Darts Association. “Ek is egter nie seker of spelers van St. Croix Kaap toe gaan nie,” het Seaman aan Son gesê.