DIE Westelike Provinsie se breier, Laurian Johannes-Haupt, het groot rede gehad om Saterdag die Boland-stadion in Wellington met ’n breë glimlag te verlaat. Dit was nie net Johannes-Haupt se WP-vrouerugbyspan se wegholsege van 56-10 oor haar Boland-eweknie wat haar laat jubel het nie, dis ook haar span se sewende agtereenvolgende oorwinning in die Premierliga. Die Streeptruie staan nou sterk boaan die punteleer met 34 punte. Die breier fokus nou daarop om die tweederonde-wedstryd Saterdag in Gqeberha teen die OP Queens ook te wen. Johannes-Haupt sê: “Al was ons in ’n stadium agter, was ek nooit bekommerd nie. Ek is beslis in my noppies met die oorwinning, maar opgewonde oor die feit dat ek talle spelers speelkans kon gee. “Ons begin nou die tweede ronde en ons moet ons diepte toets.” Dis veral die plaasvervanger-vleuel Alicia Arries, wat beïndruk het. Dit was egter nie net haar drie nie – haar geweldige spoed en rotsvaste verdediging het óók beïndruk. Arries het met net 3 minute se speeltyd oor meer as 60 m gehol en ’n puik duikslag op ’n Bolander uitgevoer wat op pad doellyn toe was. Vir die Bolanders lê daar nou ’n opdraande stryd voor. Hulle sal sonder Theresa Ruiters, hul skrumskakel, moet klaarkom. Tuisspan Ruiters is in die eerste helfte koelkas toe gestuur en is kort ná rustyd met ’n tweede geel kaart gestraf. Sy sal later die week voor ’n tugkomitee moet verskyn. Die Bolanders het egter goed begin en was ná net 15 minute se spel reeds met 10 punte voor. Dis egter waar dit vir  die tuisspan g eëindig het. Die Blou Bulle wag Saterdag op Loftus Vers­feld vir Thomas Chowles (afrigter) en sy Boland-span. Puntemakers: BOLAND DAMES – drie: Demi Nel; doelskop: Nel; strafskop: Nel. WESTELIKE PROVINSIE: – drieë: Veroeshka Grain, strafdrie, Shaylin Simons (2), Nomkhita Chuba, Nopinky Mazwi (2), Alichia Arries, Kimberley Karassellos, Nokubonga Siko; doelskoppe: Zintle Mpupha (2).