WARREN Gatland, afrigter van die Britse en Ierse Leeus, het gister bevestig die vaskopstut Andrew Porter het ’n toonbesering opgedoen en kan dus nie na Suid-Afrika reis nie. Porter sal deur Kyle Sinckler van Engeland vervang word. Die laaste keer dat Sinckler teen die Springbokke in aksie was, was in die eindstryd van die World Cup in Japan. Hy’t vroeg in dié game die veld met ’n nekbesering verlaat. Die 25-jarige Porter het die besering Vrydagaand in Leinster se nederlaag teen Glasgow Warriors in die Pro14 Rainbow Cup-kompetisie opgedoen. Sinckler, wat in 2017 saam met die Leeus in Nieu-Seeland getoer het, sal hom aansluit by die groep ná afloop van die Bristol Bears se binnelandse seisoen. Die span het reeds gekwalifiseer vir die uitspeelwedstryde van die Premiership. Die Leeus gaan op Sondag 13 Junie in Jersey saamtrek om voor te berei vir die toets van Saterdag 26 Junie op Murrayfield teen Japan. Toekoms Hulle vlieg daarna na Suid-Afrika vir die reeks van drie toetse teen die Springbokke. Gatland het gister in ’n verklaring gesê: “Dit is slegte nuus vir Andrew. Ons wil hom graag ’n vinnige en suksesvolle rehabilitasie toewens. “Andrew is ’n jong man met ’n groot toekoms voor hom en ek is seker hy sal oor vier jaar weer in aanmerking kom. “Soos altyd in rugby, is daar ’n kans vir iemand anders wanneer daar ’n besering is. “Ek was baie bly om te sien hoe Kyle gereageer het nadat hy aanvanklik uit die toergroep weggelaat is. “Hy handhaaf ’n uitstekende peil en was ongelukkig om in die eerste plek nie die groep te gehaal het nie.” Die Leeus het 13 vorige kere in Suid-Afrika getoer, met die eerste toer in 1891. “In daardie tyd het die Leeus vier toetsreekse gewen, agt verloor met een gelykop. Die Leeus het altesaam 46 keer teen die Springbokke gespeel waarvan hulle 17 gewen en 23 verloor het, met die ander 6 toetse wat gelykop geëindig het.