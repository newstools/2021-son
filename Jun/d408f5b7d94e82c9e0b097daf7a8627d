DIT is verstaanbaar waarom Eddie Myners, afrigter van die SWD-Arende, ’n bietjie verdraagsaamheid vra ... Sy span het Vrydag op Outeniqua Park in George­ lelik slae gekry. Die Arende het hul eerste wedstryd in vanjaar se Eerste Liga van die Curriebeker-reeks met 17-50 teen die Valke verloor (rustyd 5-7). Boonop moet Myners vir sy volgende wedstryd teen die Luiperds sonder twee van sy staatmakers – Adi Jacobs en Ralton October – klaarkom. Jacobs (bors) en October (dyspier) het albei teen die Valke beserings opgedoen en sal nie vir die wedstryd teen die Luiperds oorweeg word nie. Gestuit “Dit gaan beslis vir ons ’n moeilike week wees. Omdat ons met ’n klein groep spelers moet klaarkom, sal ons diep onder ons reserwes moet delf om ons groep vir die wegwedstryd gereed te kry. Dis ongelukkig soos sake staan en ons sal dus daarmee moet saamleef,” het Myners gesê. Die tuisspan het hom egter in die eerste helfte goed van sy taak gekwyt en die besoekers op alle fronte in hul spore gestuit. In die tweede helfte was daar egter geen keer aan die besoekers nie. “Ons wedstrydfiksheid het gewys,” het Myners bygevoeg. “Die Valke het reeds vyf kompeterende friendlies gespeel en ons het maar net ’n paar chuckers teen Stellenbosch se Akademie se spanne gehad. Maar ons sal moet vasbyt en die Luiperds gaan klop.”