JACQUES Nienaber en Rassie Erasmus het gister die heuningkwas uitgehaal toe die media hulle oor Conor Murray se aanstelling as Britse en Ierse Leeus-kaptein gepols het. Die Ierse skrumskakel is gister as kaptein van die Britse en Ierse Leeus-toergroep aangewys nadat Alun Wyn Jones in Saterdag se oorwinning met 28-10 oor Japan beseer is. Murray (32), een van die wêreld se voorste skrumskakels, het by Munster gespeel onder die breierskap van Erasmus en die nuwe Springbok-afrigter, Jacques Nienaber. “Ek het dit geniet om saam met Conor, ‘Muhr’, soos hy bekend staan, te werk,” het Nienaber, wat in 2016-’17 een van Erasmus se assistente by die Ierse klub was, gister gesê. “Hy vat nie nonsens nie en hy is reguit. “Hy het ’n ferm hand en goeie vaardighede en mense geniet hom. Hy is ’n uitstekende keuse vir kaptein.” Nienaber het selfs daarop gesinspeel dat Saracens dalk nie in die halfeindronde van die Europese Kampioenebeker in 2017 in Dublin met 26-10­ sou gewen het as Murray nie beseer was nie. “Hy was ’n groot verlies en ons het dit gevoel toe hy nie daar was nie.” Erasmus sê die verlies van Jones is ’n gevoelige slag, maar ontwrigting gaan deel van die toer wees. Die flank Justin Tipuric gaan ook die toer misloop nadat hy óók Saterdag op Murrayfield sy skouer seergemaak het. Hanteer Die Walliesers Adam Beard­ en Josh Navidi is opgeroep om hulle te vervang en was gister op ’n vliegtuig na Mzansi. “Ek dink hoe nader dit aan die toer en aan die toetswedstryde is, hoe moeiliker word hierdie ontwrigtings om te hanteer,” het Erasmus gesê. Hy is vol lof vir die Leeus se vertoning teen Japan. “Hulle het vinnig ritme gekry. Ons sal sien hoe hulle volgende naweek vaar.” Die Leeus se eerste stryd is Saterdag op Ellispark in Joburg teen die Lions.