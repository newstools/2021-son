DAAR heers grootskaalse verwarring oor of spanne aan ’n tweede afdeling van Safa Wes-Kaap se Tweede Liga gaan deelneem. Sewe spanne neem reeds aan dié Wes-Kaapse liga deel nadat hulle vroeër ’n aanbod aanvaar het om te midde van streng Covid-19-regulasies wel te speel. Talle ontstoke klubs wat nie die oorspronklike aanbod aan die begin van die seisoen aanvaar het nie, het onlangs die nasionale liggaam genader om tussenbeide te tree om die Wes-Kaapse sokkerbase te dwing om met hulle te onderhandel oor hul toekoms. Gerald Don, voorsitter van Safa Wes-Kaap, het aan Son bevestig daar is besluit dat dié klubs in hul eie kompetisie kon deelneem. Don het gesê: “Ek moet beklemtoon, so moeilik soos die huidige toestand in die land is met betrekking tot die pandemie, het ons die klubs aan die begin van die seisoen die opsie gegee om te speel. “Sewe klubs het die aanbod aanvaar. So, ’n regverdige kans is aan almal gegee. “Desondanks het ons ná samesprekings besluit die ander klubs kan in hul eie stream deelneem. Maar die kompetisie moet teen einde Junie ’n wenner oplewer.” Arreshaat Daniels, afrigter van FN Rangers, het gesê daar is baie onduidelikheid en hy wou nie veel uitwei oor die stand van sake nie. Hy het wel gesê dat dit nie ’n goeie idee is om in so ’n kort periode te probeer om ’n wenner te kry nie. Die klubs wat moontlik aan die nuwe stream kan deelneem, is Jomo Power, FN Rangers, Ikapa Sporting, Mbekweni Sundowns, Gansbaai City, Royal Blues, Santos en Barcelona. Hoof Dit volg nadat Santos se eienaar, Goolam Allie, ’n brief aan Safa nasionaal geskryf het om in te gryp. Safa se uitvoerende hoof, Tebogo Motlanthe, was onlangs self in die Kaap om die klubs se concerns aan te hoor. Daar is toe besluit dat die klubs wel ’n kans moet kry om deel te neem.