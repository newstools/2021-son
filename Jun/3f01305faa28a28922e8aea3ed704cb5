MONTAGU. – Dit is nogal baie vreemd om te sien dat pynappels in ’n Klein-Karoo-dorpie groei. Kowie Willemse, ’n tuinier, het ’n paar maande gelede besluit om twee krone van ’n pynappel in sy tuin te plant. “Ek wou net eksperimenteer en kyk of die plantjie sal vat,” het Willemse nog baie verbaas aan Son vertel. Willemse sê hy het onlangs gesien die pynappels wat hy in ’n pot geplant het, begin baie mooi vorm. Toe Willemse weer kyk, het hy in ’n ander pot ook ’n pynappel ontdek wat begin kop uitsteek. Klimaat “Dit was toe die sade begin uitskiet het. Ek was so verbaas en het aan my familie gesê dat pynappels nou wraggieswaar hier in onse Klein-Karoo-dorpie ook kan groei,” het Willemse in sy noppies bygevoeg. Willemse sê pynappels groei hoofsaaklik in die omgewing van Durban, waar die klimaat gunstig vir die vrug se groei is. “Hier in die Karoo is die klimaat mos nie ideaal om pynappels te kweek nie.” Volgens Willemse dink hy nou daaraan om meer van die krone aan te plant. Hy gaan egter eers wag totdat dié twee plante ten volle uitgegroei het om hul graad te proe.