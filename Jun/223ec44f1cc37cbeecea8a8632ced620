DIE Junior Springbokke het Woensdag in Stellenbosch hul onoorwonne begin in ’n vierhoekige internasionale reeks vir o. 20-rugbyspelers voortgesit. Suid-Afrika het Argentinië met 33-26 in die Markötter-stadion geklop. Die Paarliet Canan Moodie (regtervleuel) het sy twee drieë Vrydag teen Uruguay opgevolg met nóg twee vyfpunters teen die Pumitas. Jordan Hendrikse, die Baba-Bokke se indrukwekkende losskakel, het gewys waarom hy so hoog aangeskryf word deur 18 punte vanaf die skopkegel by te dra. Hy het ook beïndruk met sy algemene spel, al was twee van sy afskoppe te diep. Die tuisspan was vroeg uit die blokke met ’n drie deur Henco van Wyk (senter) en ’n strafdoel van Hendrikse. Die Argentyne het egter die Bokkies voos geskrum en gemaal. Chean Roux, die span se voorspeler-afrigter, sal glad nie tevrede wees met daai aspekte van die spel nie. Die wedstryd is juis hoofsaaklik voorlangs beslis, aangesien die baie reën wat voor en aanvanklik gedurende die wedstryd geval het, toestande bemoeilik het. Moodie se drieë het die Bokkies egter deurgaans voor gehou. Opsweep Hendrikse en Quan Horn (heelagter) het ook gesorg dat die Junior Bokke die wedstryd hoofsaaklik in die regte areas gespeel het. Bafana Nhleko, die Junior Bokke se hoofafrigter, en Roux sal nou hul voorspelers moet opsweep aangesien hulle Maandag ’n verwoede aanslag van Georgië kan verwag. Die manier waarop die Argentyne die Bokke, selfs met manne met senior ervaring in hul geledere, in trurat gehad het, sal ’n bron van kommer wees. Georgië is bekend daarvoor dat hy gedy as die stryd fisiek word. Hy het dalk nie agterlangs die vaardighede of spoed om die Baba Bokke te pla nie, maar hy gaan beslis die tuisspan voorlangs toets. Puntemakers: JUNIOR SPRINGBOKKE – drieë: Henco van Wyk, Canan Moodie (2); doelskoppe: Jordan Hendrikse (3); strafdoele: Hendrikse (4). PUMITAS – drieë: Bautista Bernasconi, Martín Vaca; doelskoppe: Ramiro Waisberg (2); strafdoele: Waisberg (4).