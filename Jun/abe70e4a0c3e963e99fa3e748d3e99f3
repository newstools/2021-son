ONDERWYSERSUNIES én ouers is baie verlig oor die besluit om skole vroeër vir die Julie­vakansie te sluit. Dit is een van die aankondigings wat pres. Cyril Ramaphosa Sondagaand in sy family meeting gedoen het. Angie Motshekga, minister van basiese onderwys, het dit gister in ’n perskonferensie bevestig. Alle skole sluit môre vir leerders en Vrydag 2 Julie vir onderwysers en hul bestuur, aldus Motshekga. Volgens haar was dit noodsaaklik vir die departement van basiese onderwys om hierdie besluit te neem oor die virus se Delta-variant tans blitsvinnig deur Suid-Afrika versprei. Motshekga sê: “Ons kon nie die skole dadelik sluit nie. Ons moes onderwysers en bestuur die kans gee om die skole behoorlik te sluit. “Daar is ook kinders wat van ander provinsies kom. Ons moet die ouers kans gee om hul kinders te kom haal. “Ons kan nie vir die ouers sê: ‘Kom tel nóú jou kind op’ nie. “Die skoolbestuur is ook daar vir leerders wat op hul ouers wag. Leerders wat in koshuise bly, het kans tot Vrydag toe om huis toe te gaan. “Almal moet teen 12:00 op die laatste uit wees. Ons sluit ’n week vroeër en sal teen 19 Julie terug wees. Ons sou die 26ste terugkom.” Motshekga sê dit is egter belangrik dat die voedingskemas steeds voorsorg tref vir leerders. Sy voeg by dat enige kampe wat gereël is, gekanselleer moet word omdat dit super-spreader events is. Motshekga sê sy weet ook van leerders wat tans toetse skryf en hulle mag voortgaan onder streng reëls­. Sy sê die belangrikste is dat die inenting teen Covid-19 voortgaan en nie nou stop nie. Geskeduleer “Dit wil nie sê omdat die skole sluit, stop die program ook nou nie. “As jy geskeduleer is om te kom vir die inenting, moet jy kom. Ons wil teen volgende Woensdag klaar wees en nie volgende kwartaal steeds inentings doen nie.” Vanessa le Roux van die groep Parents for Equal Education SA (Peesa) sê dít is waarvoor hulle as ouers die hele tyd gevra het. Le Roux sê: “Ons vra dat alle aktiwiteite gestop word om lewens te spaar, veral die lewe van jong kinders. “Die minister laat steeds toe dat sekere programme voortgaan, wat vir my sê dat sy die lewens in rand en sent omsit. “Alle aktiwiteite en programme moet gestop word! “Sy kan nie haar hand in ’n hoed steek en besluit wie is meer in gevaar nie. “Ons almal, en veral kinders, is in gevaar. “Minister Angie en alle LUR’e moet ophou uit die gerief van hul huise besluite neem soos robots, asof hulle nie oor mense se lewe be­sluite neem nie.” Le Roux sê dis tyd dat ouers hul kinders prioritiseer en nie lewensbesluite aan ander mense oorlaat nie. Sy verduidelik: “Ons moet ook dat ouers begin verantwoordelikheid neem vir die vol strate. “Ons wil hiermee ’n beroep op ons wetstoepassingsagentskappe doen om strate te begin skoonmaak. “Ons almal moet ons deel doen om die verspreiding van die virus te stop. André de Bruyn van die Educators Union of South Africa (Eusa) sê hulle wil graag pres. Ramaphosa bedank dat hy aandag aan hul pleidooi gegee het. De Bruyn sê: “Eusa het vanaf die middel van Mei-maand baklei om skole te sluit. Aspris “As die minister van basiese onderwys net na ons geluister het, sou baie pyn en hartseer gespaar kon word. “Sy het ons aspris geïgnoreer sodat sy haar eie agendas kon realiseer. Dís om nie die lewe van almal by skole te prioritiseer nie.”