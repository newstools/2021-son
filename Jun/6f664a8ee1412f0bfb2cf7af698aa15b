DIE saak teen ’n man wat van poging tot moord aangekla word deurdat hy glo sy meisie met brandende plastiek verbrand het, is vir uitspraak in die Oudtshoorn-streekhof uitgestel. Die klaagster, Celeste Sass, het getuig dat haar berk, die 30-jarige Benjamin Jonas van Prince Albert, haar op 6 November 2020 by ’n vriendin se huis kom haal en R50 van haar gevat het. Volgens Sass is hulle al agt jaar in ’n verhouding. Vasgekleef Sy was kwaad en het hom gevolg tot by sy hok, waar sy hom met klippe begin gooi het. Volgens haar het hy toe uitgekom met ’n ysterbak waarin brandende plastiek was en dit in haar rigting gegooi. Die plastiek het aan haar gesig vasgekleef en sy het brandwonde opgedoen waarvoor sy twee weke behandeling in ’n hospitaal in George ontvang het. Verwerp Jonas pleit onskuldig en voer aan dat dit eintlik Sass was wat die brandende plastiek na hóm gegooi het en dat dit op haar geval het toe hy probeer keer het. Nadia Arnolds, staatsaanklaer, vra die hof om Jonas se weergawe te verwerp en hom skuldig te bevind aan poging tot moord. Streeklanddros Daniel Boks hoor die saak aan. Hy het dit vir uitspraak uitgestel tot 14 Junie. Jonas bly intussen in aanhouding.