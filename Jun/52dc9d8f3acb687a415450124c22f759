ONSE Zozibini Tunzi het ’n Sri-Lankaanse celebrity- poppemaker geïnspireer om ’n pragtige pop te maak. Die inspirasie kom van die unieke tradisionele outfit wat die voormalige Mej. Heelal gedra het toe sy twee weke gelede in die 69ste Mej. Heelal-kompetisie haar kroon oorhandig het aan Mexiko se Andrea Meza. Zozi het vol trots op die verhoog uitgestap in ’n rok wat haar Xhosa-herkoms vier, kompleet met ’n doek met dieselfde patroon op haar kop. Die poppemaker het baie moeite met die uitrusting van die pop gedoen. En dit is presies hoe Nigydolls ons queen vier. Die Zozi-pop lyk op ’n haar net soos sy daardie aand gelyk het (behalwe vir haar pragtige glimlag wat selfvertroue uitgestraal het). En dit is waarom die heelal so lief vir onse Zozi is. Sy gaan uit met selfvertroue. Sy is haarself en sy verbreed skoonheidstandaarde. Mense op Twitter meen die pop lyk glad nie soos Zozi nie en vat behoorlik die poppemaker aan. Ja, die pop se gesig lyk nie veel na die pragtige gesig van Zozi nie, maar dit bly ’n mooi gebaar.