JAMES Moloi, president van Atletiek Suid-Afrika (ASA), is uiteraard teleurgesteld oor die skorsing van Luvo Ma­nyonga, silwermedaljewenner in die verspring by 2016 se Olimpiese Spele in Rio. Son het laas week berig dat ASA ’n taakspan saamgestel het om Manyonga (30) in Mbekweni in die Paarl te gaan besoek in ’n poging om sy loopbaan weer op koers te kry sodat hy vir vanjaar se Spele in Tokio kan kwalifiseer. Atletiek se integriteitseenheid (AIU) het egter Vrydag aangekondig Man­yonga is vir vier jaar geskors weens die gebruik van dwelms. Stomgeslaan Volgens Moloi het ASA kennis geneem van die besluit van die AIU. “Ons is heeltemal stomgeslaan dat die atleet nou deur hierdie skorsing in die gesig gestaar word,” het Moloi in ’n stemnota aan Son gesê. “Die ASA-raad het egter besluit om die vroeëre verbintenis na te kom om ’n klein span te stuur om uit te vind waar hy is en wat ons nog kan doen om die atleet te help met alles wat hy nodig het om weer op sy loopbaan te fokus. “Ons wil ook bevestig dat ASA nie inmeng in die werk van die AIU nie. Atlete wat hul werk ondermyn, word ten sterkste veroordeel, want dit is die verantwoordelikheid van elke atleet om aan die regulasies te voldoen.” Manyonga het op 28 Mei geweier om vir ’n dissiplinêre verhoor op te daag. Ontspoor Hy het ook nie sy samewerking aan die arbiter in dié verhoor gegee nie. Dit lyk nou of Manyonga se kanse vir die Spele heeltemal ontspoor is.