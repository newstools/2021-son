DAAR was vandeesweek drama in die hof toe ’n ma ná meer as twee jaar vergeefs op haar vonnisoplegging gewag het. Die 34-jarige Chirelda Lombard van Hondeklipbaai het by haar vorige hofver­skyning erken sy is aandadig aan die onnatuurlike dood van haar pasgebore baba, wat ná haar dood Gabrielle gedoop is. In haar pleitverklaring op 19 April in Springbok het sy ook erken sy het haar baba op ’n vullishoop in Hondeklipbaai gaan dump. Sy sou Maandag in die Springbok-streekhof haar vonnis aanhoor. Weens uitstaande hof­dokumente kon dit egter steeds nie gebeur nie. Die verslae moes van die proefbeampte aangevra word. ’n Korrektiewe verslag was ook uitstaande. Die hof was briesend oor die uitstaande verslae en die klerk wat daarvoor verantwoordelik was, is behoorlik geroskam. Die saak het dus oorgestaan tot Dinsdag. Terwyl die skraal Lombard Maandag vir haar saak gewag het, moes sy in ’n ander hofsaal gaan sit. Daar het sy koponderstebo gesit en terwyl sy haar vingers deur mekaar gewring het. Sy was geklee in ’n wit bloes en blou jeans. Later het haar ouers haar ’n swart jas en swart mussie gegee. Voor die aanvang van die hofverrigtinge Maandag het Lombard by monde van haar lawyer, Annamarie Theys, versoek die media moenie die hofverrigtinge bywoon nie. Die hof het egter hierdie versoek van die hand gewys. Die opspraakwekkende saak spruit uit ’n voorval op 4 September 2018 in Hondeklipbaai. Twee plaaslike inwoners het Lombard se vyf dae oue baba op dié dag in ’n plastieksak op die vissersdorpie se vullisterrein gevind. Sy het aanvanklik ontken dat sy ooit swanger was. Toe ’n DNS-toets bevestig het dis haar kind, het sy geswig en erken dit is wel so. Maandag was ’n ouerige man, Loftus Badenhorst, baie dreigend teenoor Son se verslaggewer. Hy het daarop aangedring Son mag geen foto’s neem nie. Lombard is aanvanklik van moord aangekla. Sy sal nou op 10 Augustus gevonnis word vir die verberging of verswyging van ’n geboorte asook vir strafbare manslag.