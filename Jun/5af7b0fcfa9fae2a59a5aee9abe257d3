ROBERTO Martínez, manager van België se sokkerspan, is erg omgekrap nadat ’n “roekelose” tackle deur Antonio Rüdiger sy talisman-kaptein, Kevin de Bruyne, ná die Champions League-eindstryd Saterdag in Portugal met gesigsfrakture gelaat het. De Bruyne se Manchester City-span die stryd teen Chelsea met 0-1 verloor. Martínez, wat tans sy Belgiese span voorberei vir die opkomende Europese kampioenskapsbyeenkoms, reken Rüdiger moes ’n rooi-kaart ontvang het vir die tackle op De Bruyne (29). Die Manchester City-ster het die veld met ’n akute neusfraktuur en ’n breuk aan sy linkeroogbank verlaat. Uitgespoel Die verwagting is dat De Bruyne nou, nes Rüdiger, ’n masker sal moet dra wanneer hy op die veld draf. Martinez het behoorlik sy mond oor die voorval uit­gespoel. “Rüdiger is baie, baie gelukkig. Op die replay kan jy sien dat hy De Bruyne met die skouer stamp. Dit was nie ’n kopstamp nie. “Maar dit los ’n suur smaak, want Rüdiger hou daarna sy kop vas, asof hy ook beseer is. Vir my was dit buitensporige geweld en roekeloos.” – AP