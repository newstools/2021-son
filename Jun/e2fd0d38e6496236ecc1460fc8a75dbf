BRADLEY Grobler sê sy verligting is groot. Dít nadat die 33-jarige striker van SuperSport United­ uiteindelik sy eerste Lesley Manyathela Golden Boot-toekenning in sy vertoonkas kan sit. Grobler het die seisoen met 16 ligadoele afgesluit, een meer as Mamelodi Sundowns se Peter­ Shalulile. Die Sundowns-speler het op die laaste dag twee doele aangeteken – en so byna ’n derde een gekry toe hy in die doodsnikke die regoppaal getref het. Shalulile het laas seisoen die toekenning met Orlando Pirates se Frank Mhango (16 doele elk) gedeel, met Grobler wat 14 doele aangeteken het. “Om eerlik te wees, ek is baie verlig dat ek uiteindelik die Golden Boot gewen het. Nou het ek uiteindelik ook die monkey off my back. “Dit is die tweede keer dat die top-scorer award só close­ is. Maar dié keer het ek dit gewen. “My aanvanklike target was 20 doele vir die seisoen. Maar ek het beserings opgedoen en daar was baie wedstryde waarin ek nie gespeel het nie. “Ek is seker ek sou my teiken gehaal het indien ek meer gespeel het,” het hy bygevoeg. Grobler het gesê dit is ’n jammerte dat sy klub nie dié seisoen die mas opgekom het nie. SuperSport het in die vyfde posisie klaargemaak en dus ’n plek in volgende seisoen se Confederation Cup misgeloop. Troos “Ons het in die middel van die seisoen deur ’n rough patch gegaan waar ons baie punte afgestaan het. “Daar was ook beserings aan sleutelspelers. Boonop het ons ook nie die nodige diepte in ons groep gehad nie. Maar dié award bring nogal troos. “Ek moet ook dankie sê aan my spanmaats, wat dit moontlik gemaak het.”