NOG twee mense is dié naweek in die Strand vermoor. Een van die voorvalle hou vermoedelik verband met bendegeweld. Volgens die polisie het die eerste voorval omstreeks 01:45 Saterdagoggend op die hoek van 8ste Straat en Mbadu-laan plaasgevind toe Christopher Page doodgeskiet is. ’n Ander man, McNiel van Niekerk, is in die voorval gewond. Die slagoffer is in sy regteroog en sy getref. Hy is op die toneel dood. Van Niekerk is in sy bobeen getref en is in die hospitaal opgeneem. Na verneem word, het hul aanvallers in ’n swart kar gery en op hulle geskiet. In die ander voorval is die lyk van ’n 30-jarige man omstreeks 07:00 voor die Hoërskool Rusthof in Broadlandsweg gevind. AO Joseph Swartbooi, polisiewoordvoerder, sê die slagoffer het ’n skietwond aan sy liggaam gehad. Niemand is nog in hegtenis geneem nie. Son het verneem die slagoffer het vir Security SA gewerk. Hy was in swart geklee en was van die werk af op pad huis toe toe hy geskiet is. Inwoners van Broadlands Park het die skote omstreeks 06:30 gehoor. Mense met inligting word versoek om lt.kol. Franklin Plaatjies by 082 469 3359 te skakel.