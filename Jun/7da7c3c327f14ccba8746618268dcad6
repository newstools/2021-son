BIATNIS Eracia se lang gewag blyk nou einde se kant toe te staan – dis nou as home affairs sy affairs in orde kan kry en sy woord kan hou. Die groen ID-boekie of smart card is goud werd vir enige Suid Afrikaner. Sonder ’n ID voel baie mense verlore. Dis presies hoe Biatnis Eracia (21) van Dennemere in Blackheath voel. Dié jong vrou in die fleur van haar lewe is “identiteitloos”. Al het haar ma haar haar name gegee, is dit nie genoeg vir Eracia dat dié name ná meer as twee dekades net op ’n geboortesertifikaat staan nie. Die saak staan só – Eracia het drome. Sy wil graag haar matriekeksamen herskryf sodat sy by ’n universiteit of kollege aansoek kan doen om verder te studeer. Sy wil ook werk om te kan sorg vir haar geliefde ouma wat haar grootgemaak het. Sy wil met haar eie name en identiteit ’n inkomste verdien. Haar lewe het egter stadig tot stilstand gekom nadat sy besluit het om vir die eerste keer op die ouderdom van 18 jaar aansoek te doen vir haar ID. Haar besluit was nie ’n ligte een nie omdat dit nie sommer ’n gewone aansoek vir ’n ID was nie, maar ook die verandering van haar ander voorname behels het. Sy voel al klaar verlore sonder ’n ID, maar nog meer so sonder haar familienaam. Haar hart se grootse wens is om haar familie se van, Alexander, op haar ID te hê. Son het Eracia vroeër dié week ontmoet om by haar te hoor waarom haar lewe tot stilstand gekom het. Dit is ’n hartseer- en hartroerende verhaal. Eracia het in 2019 vol hoop en trots aansoek gaan doen vir haar ID met ’n naamsverandering. By binnelandse sake het sy verneem die proses gaan 8 tot 10 maande neem. Sy het dit geglo en geduldig gewag en gewag en gewag. Terugvoer Sy sê sy wil die naamsverandering hê om haar oorlede ma se legacy te bewaar. Dit is nou 20 maande later en sy het nog geen werklike terugvoer gekry nie. Haar hoop en geduld het vinnig begin uitloop omdat sy elke keer net hoor die ID “is in progress”. Vir haar beteken dit absoluut niks meer nie. Sy het dit nou al so baie gehoor wanneer sy die vordering probeer opvolg. Son het Dinsdag 22 Junie navrae aan binnelandse sake gestuur en gevra waarom die proses so lank duur en wanneer sy haar ID kan verwag. Die eerste reaksie op die navraag was ’n blank e-pos van Modupi Maisela Ka Mdluli, personeelhoof by binnelandse sake. Dit het glad nie tot verbasing gelei nie omdat Son al in die verlede gesukkel het om ’n reaksie van dié departement te kry. Môre Wat toe gevolg het, was nóg ’n e-pos wat lees: “Jammer, ek het nie enige iets gestuur nie, miskien was dit vingerprobleme.” Dit was nadat Son navraag gedoen het oor die leë e-pos. Mdluli het ons verwys na die mediaskakelbeampte wat hom nie voorheen aan ons navrae gesteur het nie. Dié beampte, Siyabulela Qoza, het toe gereageer deur te laat weet: “Ek kom môre (gister) terug na jou toe.” Son het 15:40 ’n e-pos ontvang in reaksie op die oorspronklike navraag. Qoza sê: “Die wysigings waarvoor me. Biatnis Eracia aansoek gedoen het, is by die hoofkantoor in Pretoria aangebring. “Dié stap moes eers afgehandel word voordat haar aansoek om ’n ID verwerk kon word. “Ons sal volgende week in staat wees om besonderhede te gee oor wanneer sy kan verwag om haar nuwe identiteitsdokument te ontvang.”