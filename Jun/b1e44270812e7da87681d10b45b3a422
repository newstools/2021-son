OM ANDER besighede ’n boost te gee, het ’n sakeman van Strandfontein besluit om terug te ploeg. Marlin Coert (36), eienaar van Marlins Printing & Advertising, sê daar is baie besighede, oud en nuut, wat finansieel sukkel en wat dalk nie die nodige bemarkingsmateriaal het om hulself te brand of hul besigheid ’n hupstoot te gee nie. Stappe “Ek het dus besluit om ’n kompetisie-pakkie saam te stel in die spirit van Jeugmaand om 100 besigheidskaartjies en 1 000 pamflette te print met ’n waarde van R1 000 en dit alles verniet weg te gee aan 16 besighede. Daar is egter stappe wat geneem moet word voordat die persoon die pakkie kan wen,” sê hy. Coert sê hy het na die ekonomie gekyk en gesien dat sowat 56% van die jeug werkloos is. “Hulle probeer om side hussles te begin, maar dit het dalk nie uitgewerk nie. Omdat die syfer vir werkloosheid onder ons jeug so hoog is, het ek ’n plan bymekaar gesit om te sien hoe ek hulle kan help,” sê hy. Coert sê hy het self ook gestruggle met sy besigheid as gevolg van die Covid-pandemie. “Ek weet presies hoe dit voel om te sukkel in ’n besigheid, maar ek wil nog steeds ander ondersteun waar ek kan,” verduidelik hy. Coert hoop dat mense wat deelneem, voort kan gaan met hul branding wat hulle ontvang om hul onderneming meer blootstelling te gee. “Die jeug is ons toekomstige leiers, so ek wil hulle help om hul besighede uit te brei en om hulle ook te bemagtig,” sê Coert. Vir meer inligting oor die kompetisie volg sy Facebook-blad, Marlins Printing & Advertising, vir ál die details. En wie weet, dalk kan jy jou eie besigheidskaartjies en pamflette verniet ontvang.