DIS mos nie nodig om onskuldige mense seer te maak nie. Só vaar Roland Faans (29) van Dennemere in Blackheath uit oor die polisie se eenheid teen bendes (AGU) wat hom na bewering byna twee weke gelede aangerand het. “Ek gaan dood,” het Faans die oggend van Saterdag 12 Junie aan homself gesê. “Ek het rêrig gedink ek gaan dood soos hulle my geslaan het,” vertel hy. Faans sê hy het by ’n vriend se huis geslaap waar hy die vorige aand gekuier het. Die cops het 08:30 opgetrek. Hy beweer hulle het hom daar aangerand en gevra waar die vuurwapens is wat hy wegsteek. “Luidens hulle inligting wat hulle ontvang het, is ek die leier van die Mobster- bende in Blackheath, maar ek is nie ’n bendelid nie en ek is nie by enige bende betrokke nie,” sê Faans. Gevloek Faans sê die huisbaas het vir hom gesê die polisie is daar. “Toe ek opstaan, was hulle klaar in die huis. Daar was sewe van hulle. “Hulle het lelik gevloek. Ek het maar my mond gehou. Toe hulle my slaan, vra ek waarom hulle my slaan. “Een van hulle sê toe ek moet my bek hou en nie hardegat wees nie.” Faans sê die houe het nie opgehou nie en ’n lap is oor sy gesig gegooi. Hy beweer hy is ook met ’n ysterpaal geslaan. “My ore het gesuis soos hulle my geslaan het in my gesig en op my arm,” sê hy. “Hulle het my toe uitgevat en na ’n jaart geneem, ’n drug den genaamd Club 50, wat die stronghold van die “Horribles-bende is wat gekoppel is aan die 28’s-tronkbende. Hulle het laat daai mense my ook slaan terwyl die AGU vir my sê ek moet vir hulle guns gee,” sê hy. “Ek vra toe vir hulle waar ek guns moet kry, maar hulle wou niks hoor nie. Opgesny “Hulle het my na my huis gevat, waar hulle my Fabiani-skoene en klere opgesny en my weer aangerand het. “Dis nie die eerste keer dat dit gebeur met dieselfde groep nie,” beweer hy. Faans sê hy het ’n aanrandingsaak teen die polisie aanhangig gemaak. Ndileka Cola, nasionale woordvoerder van die polisie se onafhanklike ondersoekdirektoraat (Opod), sê: “Ek kan bevestig dat Opod die klag van aanranding ontvang het en dat die voorval ondersoek word.”