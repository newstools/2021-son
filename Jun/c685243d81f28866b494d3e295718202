OUDTSHOORN. – ’n Man van Bridgton wat tereg gestaan het vir menseroof en aanranding met die opset om ernstig te beseer, is verlede week in die Oudtshoorn-streekhof onskuldig bevind en vrygespreek toe die klaagster ontken het dat sy ontvoer en aangerand is. Samuel Sass is daarvan aangekla dat hy sy meisie, Marion Johannes, die aand van 4 Oktober 2020 gedwing het om saam met hom van ’n partytjie af te stap en haar aangerand het. Ontslag Sy was egter verlede week traag om te getuig en het gesê sy is lief is vir die beskuldigde; sy wil nie met die saak voortgaan nie. Sass se regshulpprokureur, Cindy Murray- Smith, het toe die hof vir sy ontslag gevra. Volgens die staatsaanklaer, Elaine Plaatjies, is dit kommerwekkend dat vroue hof toe kom en dan sake terugtrek, net om weer aangerand of doodgemaak te word. Streeklanddros Daniel Boks het in sy uitspraak gesê sonder getuienis om die beskuldigde skuldig te bevind, kan hy vrygespreek word.