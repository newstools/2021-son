SWELLENDAM. – Brian Mudyiwayana (37), die vermeende reeksmoordenaar van Zimbabwe, het sy slagoffers skaars ’n paar dae geken voordat hy hulle na bewering vermoor het. Met meer as 50 getuies wat nog hier in die rondgaande hooggeregshof moet kom getuig, steek daar nog elke keer iets nuuts in die hof uit. Die nuutste getuie, Moyache Klaas, van Mosselbaai, het einde verlede week gesê Mudyiwayana het homself tuis gemaak in die geselskap van mense wat hy nie eens ken nie. Klaas het hom as ’n verwaande, voorbarige en voor op die wa jong man beskryf. “Daar is iets in daai man wat mense na hom toe trek. Hy was so perfek en almal het in hom geglo,” het Klaas getuig. Klaas sê sy het sommer ook vir Mudyiwayana geld geleen wat hy tot op hierdie uur nie terug betaal het nie. Volgens Klaas het sy hom deur ’n vriendin ontmoet. “Hy het altyd saam met ons gekuier en dan verdwyn hy soos ’n speld,” het Klaas getuig. Volgens haar was sy baie geskok toe sy verneem van Lungelwa Dangatya wat dood in haar huis aangetref is. “Ek kan onthou dat die beskuldigde iewers in Desember 2017 nog saam met ons biere gedrink het toe Dangatya ook opdaag,” het Klaas getuig. Volgens haar is Mudyiwayana en Dangatya, wat mekaar skaars ’n paar ure geken het, saam daar weg om by haar huis te gaan kuier. “Hy het die volgende dag kom sê dat sy Kaap toe is, wat vir ons almal baie vreemd was,” het Klaas getuig. Sy sê almal wie met Mudyiwayana paaie gekruis het en vandag nog lewe, is sekerlik baie gelukkig. Dangatya se broer, Lujele, het getuig dat hy die dag van haar moord ’n paar keer by haar huis was. “Toe sy nie die deur oopmaak nie, het ek polisiestasie toe gegaan,” het Lujele na aan trane gesê. Volgens hom is hy saam met die cops terug na haar huis toe. Hulle het die deur oopgebreek en haar lyk bebloed op haar bed gevind. Lujele getuig dat ’n baksteen langs haar kop gelê het. Sy is op die toneel dood verklaar. “Ek verneem dat die man wat in daai bank sit vir haar dood toegesluit moet word,” het Lujele getuig. Die saak duur môre voort.