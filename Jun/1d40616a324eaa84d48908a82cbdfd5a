MUSIEK wat stories vertel – dis wat Jamie Arnoldus wil maak. Hy hoop om deur sy musiek die alledaagse uitdagings in gemeenskappe uit te beeld. Die 25-jarige Worcesteriet is in Prieska gebore en getoë. Hy vertel: “My liefde vir musiek kom van die dae toe ek en my neef Averon Malgas op die laptop rondgespeel het. En soos hulle sê, die res is history.” Jamie werk tans aan sy enkelsnit “Enter the Woe”, wat later vanjaar uitgereik sal word. Hy verduidelik: “Die jongspan hou van dinge afkort en dis hoe Worcester die afkorting ‘WoeWoe’ gekry het. Ek het besluit om net met ‘Woe’ te gaan.” Sy gunsteling-rappers is HemelBesem, YoungstaCPT en Kan­ye West, sê die jong man wat tans as intern by die Breedevallei-munisipaliteit werk. In sy vrye tyd is hy ’n radio-omroeper by Vallei FM. Jamie sê sy ma, Sandra Arnoldus, is in 2010 aan lupus oorlede en hy het in Maart 2020 sy pa, Sammy Banda, aan Covid verloor. “Om albei ouers te verloor is net iets anders... “Hulle het groot drome gehad. “Ek is dankbaar vir die voorbeeld wat my ouers vir my gestel het.”