“NIEMAND is verhewe bo die wet nie.” Dit is met hierdie woorde dat oudpres. Jacob Zuma vir 15 maande tronk toe gepos is vir minagting van die hof. Wrnmde hoofregter Sisi Khampempe het Dinsdagoggend dié uitspraak in die konstitusionele hof gelewer. Khampepe sê: “Ek is met geen ander keuse gelaat nie as om Zuma tronk toe te pos nie... Die grondwet is die hoogste wet van die land... Niemand is verhewe bo die wet nie.” Die 79-jarige Zuma se minagting van die hofsaak spruit uit sy geweier om voor die Zondo-kommissie te verskyn en antwoorde te gee op beweringe wat verskeie getuie teen hom oor die afgelope jaar by die kommissie gemaak het. Pleks van voor die kommissie verskyn en sy saak stel het Zuma gekies om die kommissie en regstelsel te kritiseer. Adj.hoofregter Raymond Zondo, voorsitter van die kommissie, het die grondwethof genader om Zuma van minagting van die kommissie, wat soortgelyke magte as howe het, skuldig te bevind. Die hof het Zuma aanvanklik kans gegee om voor die hof te gaan verduidelik. Die oud-staatshoof het liewer verder die hof gekritiseer en aanmerkings gemaak dat die hof en regstelsel onder politieke invloed is. Khampempe in die hof se uitspraak sê die hof is gedwing om 'n duidelike boodskap aan die publiek te stuur. "Dat mense het nie die reg om te kies watter hofbevele hulle wil gehoorsaam nie." Volgens Khampepe sal ’n hofbevel wat Zuma dwing om by die kommissie te verskyn “tevergeefs” wees. In sy aansoek by die grondwethof het Zondo gevra dat Zuma tot twee jaar tronkstraf gevonnis word. Khampempe het Zuma egter na 15-maande in die tjoekie gepos. Sy het verder opdrag gegee dat Zuma binne vyf dae ná Dinsdag se uitspraak homself by die polisie by die Nkandla óf Johannesburgse polisiestasies oorhandig. Sou Zuma versuim om dit te doen moet die polisie drie dae nadat dié vyf dae verval het sorg dat die oud-president gearresteer word, aldus Khampempe. Sewe van die nege grondwetregters het saamgestem dat Zuma agter tralies moet wees. Die twee wie nie saam gestem het nie is regters Chris Jafta en Leona Theron.