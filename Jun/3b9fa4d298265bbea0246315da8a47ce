TE MIDDE van die derde golf is daar gesprekke tussen die nasionale onderwysdepartement en die gesondheidsdepartement om sosiale distansiëring in die onderwysafdeling af te skaf. Dít is gister in ’n inligtingsessie van die staande komitee oor onderwys bekendgemaak. In dié vergadering het die komitee terugvoer van die Wes-Kaapse onderwysdepartement gekry oor sy Covid-19-opname vir 2020. Die survey wat verlede jaar by 367 skole uitgevoer is, kan egter nie met die beste syfer vir deelname spog nie. Net 2% van die beplande 926 000 respondente het daaraan deelgeneem. Ian de Vega, hoofdirekteur van besigheidsintelligensie in die onderwysdepartement, sê een van die belangrikste redes waarom die opname uitgevoer is, is om ’n gebalanseerde oorsig te kry van wat gedurende die pandemie in skole gebeur het, veral tussen Maart en November 2020. Die departement wou ook die impak van die pandemie op onderrig, die leerproses en ouerskap­ verstaan. Impak De Vega voeg by daar is steeds resultate ontvang al was daar nie ’n groot aantal deelnemers nie. “Die goeie ding van die opname is dat ons kon sien dat leer nooit opgehou het nie. Ons kon ook sien dat ouers betrokke wil wees.” Hy het egter ook verklaar dat daar steeds ’n uitdaging met die digitale skeidslyn is. Van die aanbevelings wat aan die departement gegee is, is dat hulle ’n moniteringstelsel moet uitwerk. Dit sal help om te verseker dat skole protokolle nakom en ook ’n moniteringstelsel vir handboeke het, aangesien nie almal toegang tot die internet het nie. Daar is ook uitgevra oor die feit dat leerders voltyds terug in hul vol klas moet sit. Archie Lewis, die adjunk-direkteur-generaal van institusionele ontwikkeling en -koördinasie in die departement, het toe bevestig daar is wel nog gesprekke aan die gang oor sosiale distansiëring in dié sektor. Lewis sê as dinge nie tot ’n punt kan kom nie, sal die departement weer na ’n rotasiebeleid kyk en leermateriaal aanlyn sowel as uitgedruk moet gebruik.