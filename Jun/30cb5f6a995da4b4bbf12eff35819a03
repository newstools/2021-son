VIER mense is Saterdagoggend in 'n taxi-verwante moordvoorval in Manenberg dood. Sowat 15km verder in Delft het 'n man ook sy lewe in 'n vermeende taxi-aanval verloor. Daar is in albei voorvalle nog geen arrestasies gemaak nie. EWN berig dat vier mense in Manenberg geskiet is. Twee is noodlottig gewond toe gewapende mans op twee taxi's op ’n besige kruising in die omgewing begin skiet het. Joseph Swartbooi, 'n woordvoerder vir die polisie, vertel: "Volgens berigte het drie onbekende mans talle skote op taxi's begin afvuur, wat op die hoek van Duinefonteinweg en die afrit in Manenberg parkeer was. "Twee slagoffers, albei in hul vyftigs, is op die toneel dood terwyl twee ander mans na die hospitaal geneem is." Intussen is ’n vermeende taxibestuurder in die Leiden-omgewing in Delft doodgeskiet. "Delft polisie ondersoek 'n saak van motorkaping en moord, nadat 'n 31-jarige man voor 'n huis in Gamkastraat in Delft geskiet is." Daar word ook na drie mans gesoek, nadat die gewapende trio in die slagoffer se voertuig vanaf die toneel gevlug het. Gemeenskapsleiers het intussen vir kalmte gepleit, ná Saterdagoggend se sporadiese skietery. Vroeër hierdie week is vyf taxibestuurders tydens ’n skietery op 'n Ceres-taxi rank dood. Die drie vermeende oortreders is steeds op vrye voet. - EWN