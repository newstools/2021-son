DIE National Education, Health and Allied Workers’ Union (Nehawu) is in rou gedompel ná die dood van sy nasionale woordvoerder, Khaya Xaba, weens coronavirus-komplikasies. Xaba het vroeg gisteroggend afgesterf nadat hy verlede week met ’n positiewe Covid-19-diagnose in die Christiaan Barnard-hospitaal in Kaapstad toegelaat is. Xaba het laas week op Twitter ’n foto van homself in die ICU-saal gepost. Hy’t geskryf: “Covid is geen grap nie. Was jou hande, sanitize. Vermy plekke met groot skares. Beskerm jouself en jou geliefdes.” Die Cosatu-geaffilieerde Nehawu bevestig Xaba se dood in die sosiale media. Cosatu sê verder op sy Twitter-blad die vakverbond sak sy vlae weens die dood van Xaba. Volgens Cosatu sal Nehawu details van Xaba se rou- en begrafnisdiens bekend maak sodra dit beskikbaar is. “Rus in vrede, Nonkosi, Shwabada. Jy het die wedloop voltooi,” skryf Cosatu.