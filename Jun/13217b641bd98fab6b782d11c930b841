DIE uitgerekte saak teen drie mans wat tereg staan op sewe aanklagte van roof met verswarende omstandighede, voertuigdiefstal en die onwettige besit van vuurwapens en ammunisie is eindelik in die Oudtshoorn-streekhof vir die staat se slotbetoë uitgestel. Die drie verdagtes, Zuka Martin van Cradock, Liberty Mpala van Kuilsrivier en Melavine Simakade van Langa pleit onskuldig op al die klagte. Die rooftog is op Vrydag 23 Junie 2017 by die Twaksak Supermark in Van Wyksdorp uitgevoer. Die gewapende rowers het George van Tonder met ’n vuurwapen oor sy kop geslaan, hom vasgebind en van meer as R260 000 beroof. Hulle het met sy bakkie en hul eie minibus weggejaag. Die meeste van die geld is teruggevind en twee van die vermeende rowers het in ’n ongeluk op die Laingsburg-pad gesterf. Beplanning Mpala se regsverteenwoordiger, adv. Benito Metembo, vra vir sy vryspraak terwyl sy twee mede beskuldigdes sekere erkennings gemaak en daarop skuldig gepleit het. Volgens Metembo was Mpala nie by die beplanning of die uitvoering van die rooftog betrokke nie. Hy is ’n taxi-eienaar wat gehuur is om mense vanaf Kaapstad na Van Wyksdorp te vervoer. Volgens getuienis het die mans die supermark soos gewone klante binne­gegaan en uitgekom. Die saak dien voor streeklanddros Retha Pretorius. Dis vir die slotbetoë van Willem Vister, die staatsaanklaer, tot 27 Julie uitgestel.