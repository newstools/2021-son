NOORD-MACEDONIË het Sondag sy debuut in die Europese Kampioenskapstoernooi met ’n doel gevier, maar dit was nie genoeg om sy eerste punte op die telbord te plaas nie. Dié span het sy openingswedstryd in groep C met 1-3 teen Oostenryk verloor, maar glad nie ’n slegte vertoning gelewer nie. Die verwagting was dat Oostenryk maklik sou koning kraai, maar niemand het dié script aan Goran Pandev, die 37-jarige doelskieter en kaptein van Noord-Macedonië, en sy spanmaats gegee nie. Dit was die einste Pandev wat ’n gelykmaker in die 28ste minuut vir sy span aangeteken het, 10 minute nadat Oostenryk se Stefan Lainer in die kol was. Michael Gregoritsch en Marko Arnautovic het Oostenryk se ander doele behaal. – Natheer Marshall