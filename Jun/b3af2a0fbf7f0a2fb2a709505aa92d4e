"HULLE sal my eers moet doodmaak voordat hulle hom arresteer." So sê oudpres. Jacob Zuma se seun, Edward Zuma. Die voormalige president is Dinsdag in die konstitusionele hof tot 15 maande tronkstraf gevonnis nadat hy aan minagting van die hof skuldig bevind was. Dit nadat hy geweier het om voor die kommissie van ondersoek na staatskaping te verskyn. Edward Zuma het aan EWN gesê die familie moet nog vergader om die uitspraak te bespreek. Daarna het hy gesê die polisie sal hom eerste moet doodmaak voordat hulle sy pa arresteer. Hy het bygevoeg dat hy nie sal toelaat dat die polisie Zuma in hegtenis neem nie. "Ek sal my lewe vir president Zuma opoffer. Hulle sal hom nie neem terwyl ek leef nie. Hulle sal my eers moet doodmaak." - EWN