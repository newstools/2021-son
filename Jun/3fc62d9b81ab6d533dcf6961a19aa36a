DIT wil voorkom asof ’n besering Gio Aplon se loopbaan finaal gekniehalter het. Die 38-jarige Bulls-heelagter het Vrydagaand in Nelspruit die veld met ’n besering verlaat – net drie weke ná sy terugkeer van ’n kniebesering wat hom sewe maande buite aksie gehou het. Jake White, die Bulls-afrigter, het ná hul wedstryd teen die Pumas hul ergste vrese aan media bevestig: “Dit is weer sy knie.” Hy het sy agterste kruisligament voorheen beseer en nou lol die knie weer. “Ek is nie heeltemal seker nie (oor die graad van die besering nie). Maar jy kan jouself voorstel op sy ouderdom, die hersteltyd ... As hy vir nóg ’n paar maande uit is, is die kans baie skraal dat hy sal terugkom.” “Ek wil nie ’n doemprofeet wees nie, maar ek was in genoeg kleedkamers om te weet dat dit soms só eindig en dat dit nie ideaal is nie. “Jy wil die Curriebeker of ’n trofee lig en dán wegstap. “Maar soms eindig die storie nie soos jy dit wil hê nie,” meen White, wat Aplon in Japan afgerig en daarna na Pretoria gelok het. Voor dit het Appels, soos ondersteuners hom in sy WP- en Stormers-dae leer ken het, ’n Franse draai geloop, waar hy kultusstatus by Grenoble verwerf het met sy spoed, verwoestende aftrap en dartellopies. Hy het van 2005 tot 2014 in 96 wedstryde vir die WP en 84 vir die Stormers gespeel en was een van Nuweland se darlings. Dit bly egter ’n skreiende skande dat die begaafde buiteagterspeler van Hawston net 17 toetse vir die Bokke op sy kerfstok het. Bok-afrigters het knaend op Appels neergesien omdat hy kwansuis te klein was vir toetsrugby. Cheslin Kolbe, sy opvolger by die WP, het aanvanklik onder dieselfde kritiek deurgeloop en hy het intussen as die beste rugbyspeler in die wêreld ontpop. White sê: “Hy moes ’n honderd toetse vir Suid-Afrika gespeel het.”