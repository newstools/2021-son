DIE polisie ontken bewerings dat metro cops beslag gelê het op 'n vuurwapen wat hulle veronderstel was om jare gelede te vernietig. Volgens kol. Andre Traut, 'n polisiewoordvoerder, het JP Smith, maycolid vir veiligheid en sekuriteit, dié bewerings in Maart vanjaar gemaak. Traut sê volgens Smith het metro cops 'n verdagte vanjaar met 'n onwettige vuurwapen in Hanover Park gearresteer. Volgens Smith was dit dieselfde vuurwapen wat in 2008 reeds deur die polisie vernietig moes word. Traut verduidelik: "Die spesifieke vuurwapen waarna Smith verwys, is op 1 Julie 2003 in Bellville deur die eienaar as gesteel aangemeld. "Tydens 'n misdaadoperasie op 17 Desember 2004 deur lede van Elsiesrivier se misdaadvoorkomingseenheid, is die vuurwapen teruggevind en is 'n verdagte gearresteer. "Na 'n verhoor ingevolge art. 102 van die Wet op Vuurwapenbeheer is gevind dat die eienaar ongeskik was om 'n vuurwapen te besit en was die vuurwapen aan die staat oorhandig en daarna in 2008 vernietig." Ondersoek Traut sê die bewerings dat die vuurwapen weer in omloop is, het tot 'n ondersoek deur die polisie se provinsiale ondersoekeenheid vir georganiseerde misdaad gelei om vas te stel of daar enige waarheid daarin steek. "Die uitslag van hierdie ondersoek het bevind dat die spesifieke vuurwapen, wat deur  SAPS vernietig is, 'n Taurus was met die reeksnommer aan die regterkant. "Die een waarop die metropolisie in Hanover Park beslag gelê het, was 'n Rossi met dieselfde reeksnommer as die Taurus, maar dit was aan die linkerkant. Daar was ook aanduidings dat dit (die reeksnommer) nie deur die vervaardiger gedoen is nie." Traut voeg by dat 'n electrical acid etching process deur die polisie se Forensiese wetenskaplaboratorium onderneem is. Dit het gewys dat die Rossi se oorspronklike reeksnommer aan die regterkant was voordat dit verwyder is. "Dié proses het ook die oorspronklike reeksnommer gewys en het die ondersoekbeampte in staat gestel het om die vuurwapen terug te spoor." Traut sê dis toe daar gevind was dat die vuurwapen op 18 Mei 2004 by die Steenberg-polisiekantoor deur die eksekuteur van die oorledene se boedel as gesteel aangemeld was. "Verdere ondersoeke het ontdek dat die eienaars van die twee vuurwapens bekend aan mekaar was en dat hulle ook destyds mekaar geken het toe die twee vuurwapens jare gelede vermis geraak het. "Na alle waarskynlikheid het dit daartoe gelei dat die Taurus se reeksnommer gebruik is om die Rossi te versteek. "Luidens ons verslae is die beslaglegging van dié Rossi die eerste keer dat die vuurwapen ontdek is. Dit beteken dat dit nog nooit in ons besit was nie en dat dit nie in ons databasis vernietig is nie."