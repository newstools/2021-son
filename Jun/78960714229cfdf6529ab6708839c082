'N VROU, wat oor 'n tydperk van vyf jaar R11,5 miljoen van twee maatskappye gesteel het, is tot 15 jaar tronkstraf gevonnis. Margaretha Voogt (47) het die geld gesteel terwyl sy as persoonlike assistent by Moore Stephens Auditing en PSG Konsult gewerk het. Voogt is aan 30 klagte van diefstal en 22 klagte van geldwassery skuldig bevind. Landdros Twanett Olivier het tydens vonnisoplegging gesê Voogt sou fakture van diensverskaffers manipuleer deur die rekeningnommers te vervang. Volgens Olivier het Voogt onder meer R1,4 miljoen aan haar man, Alec, oorbetaal, R2 miljoen aan haar dogter, Seana Jane, R1,6 miljoen aan haar ma, Maria, en R430 000 aan haar stiefdogter, Kirstie Leigh. Sy het ook R187 000 aan haar skoonsuster, Bernadette van Eeden, oorbetaal. Voogt het vroeër aan die hof gesê haar familie was nie bewus dat dit gesteelde geld was nie. Klagte teen die familielede is gevolglik laat vaar. Hoewel sy aan die hof gesê het sy het al die geld weggedobbel, het sy volgehou sy het nie gesteel om haar verslawing te onderhou nie.- News24