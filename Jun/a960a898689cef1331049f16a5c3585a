’N VROU van Bridgton in Oudtshoorn wat haar 16-jarige seun in 2017 ná ’n stryery oor kos doodgesteek het, is Maandag in die Oudtshoorn-streekhof aan moord skuldig bevind. Ellen Mentoor (39) se weergawe dat sy uit noodweer opgetree het, is deur streeklanddros Sylvia Mandla verwerp. Mentoor het haar seun, Clinton, op 9 September 2017 met ’n mes in die nek gesteek. Hy is op die toneel dood. Die saak is in 2018 van die hofrol verwyder, maar ná die voltooiing van die ondersoek teruggeplaas. Mentoor het getuig dat haar seun die betrokke dag by die huis aangekom en kos gesoek het terwyl sy besig was om haar baba te borsvoed. Kalm Hulle het gestry toe die slagoffer haar weggestoot en met die vuis geslaan en geskop het. Sy het daarna ’n mes op ’n kas gesien en wou net die slagoffer bang maak. Die enigste staatsgetuie, Bianca Jacobs, halfsuster van die beskuldigde, het getuig dat sy gesien het hoedat Mentoor die mes uit ’n laai haal en haar seun daarmee steek. Sy het ontken dat die beskuldigde haarself verdedig het. Jacobs was volgens die landdros kalm en vol selfvertroue en het haar nie onder kruisondervraging weerspreek nie. Rug Die landdros sê sy het geen rede om Mentoor valslik te beskuldig nie. Haar getuienis oor die mes is ook nie betwis nie. Die hof het bevind dat Mentoor nie haarself verdedig het nie omdat sy haar seun, wat sonder ’n wapen was, gesteek het toe hy met sy rug na haar gestaan het. “Die beskuldigde se lewe was nie in gevaar nie en sy kon ’n ander metode gebruik het om haarself te verdedig. Dit was nie ’n geval van lewe of dood nie.” Die steekwond is luidens die mediese verslag met groot geweld toegedien. Vonnisverrigtinge is vir ’n proefbeampte-verslag tot 27 Junie uitgestel. Mentoor is op waarskuwing uit.