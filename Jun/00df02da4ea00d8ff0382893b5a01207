DIE toestemming van die eienaar van die grond waarop die Redhill- informele nedersetting geleë is, om begunstigdes se huise aan die elektrisiteitsnetwerk te koppel, het verval. Só sê raadslid Phindile Maxiti, die Stad Kaapstad se burgemeesterskomiteelid vir energie en klimaatsverandering. Dit kom nadat Son onlangs navraag gedoen het oor Shonetta Brooks (58), ’n Redhill-inwoner, wat in 2011 aansoek gedoen het om ’n elektrisiteitsboks. Brooks het aan Son gesê haar kragprobleme kom al meer as ’n dekade aan, maar niemand neem haar pleidooie ernstig op nie. Brooks sê sy het in 2011 aansoek gedoen vir ’n kragboks, maar dit maak net nie ’n verskyning nie. Maxiti sê die Stad Kaapstad het in 2004 toestemming van die grondeienaar gekry om begunstigdes aan die elektrisiteitsnetwerk te koppel. “Alle informele strukture (276) tussen Januarie 2004 en Desember 2005 is in dié elektrifiseringsprojek met die netwerk verbind. “Ongelukkig was Brooks nie deel van die skikking toe die elektrifiseringsprojek plaasgevind het nie. “Die Stad se afdeling vir elektrisiteitsopwekking en verspreiding ondersoek tans die uitvoerbaarheid van nog ’n elektrifiseringsprojek in die informele nedersetting en sal mettertyd hieroor kommunikeer,” sê Maxiti.