DIS ’n groot verligting, veral vir die gemeenskap van die Eikestad, dat coach Steve Barker se Stellenbosch FC-sokkerspan weer volgende seisoen in die Premierliga speel. Stellies het Saterdag in Durban in dié span laaste wedstryd van die seisoen met 0-0 teen Golden Arrows gelykop gespeel. Dié enkele punt het seker gemaak dat Barker en sy span in die 14de posisie op die punteleer eindig. Dit het natuurlik ook gehelp dat Chippa United, wat in die 15de plek klaargemaak het, op die laaste dag ook nie maksimum punte kon insamel nie. Die span van Matieland, wat deur die Ruperts se Remgro-maatskappy besit word, het sy tweede seisoen in die top flight met meer geloofwaardigheid en volwassenheid benader. Barker het ook sy span hier en daar geskommel en in ’n gedugte eenheid omskep wat aanvallende sokker gespeel het. Dis veilig om te sê dat Stellies die seisoen veel beter rekenskap van hulself gegee het as in hul debuut-seisoen. “Dit was net ons finishing wat ons in die steek gelaat het,” het Barker gekla oor ’n aspek van die spel wat die span erg gepla het.