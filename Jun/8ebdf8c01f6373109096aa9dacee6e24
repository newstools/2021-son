JENITO Samuels van die Strand het Maandag vir die moord op Marshall Rhoda (28) verskyn. Rhoda is op Sondag 23 Mei in 12de Straat, Rusthof, in die Strand, vermoor toe hy vermoedelik met ’n skerp voorwerp gesteek is. Volgens die polisie het die voorval omstreeks 21:50 plaasgevind. Die slagoffer het nadat hy gesteek is by mense in 12de Straat gaan hulp soek en daar aan sy wonde beswyk. Hy het verskeie steekwonde aan sy bolyf opgedoen. Die verdagte is volgens die polisie Vrydag in hegtenis geneem en die saak teen hom is tot môre uitgestel wanneer hy om borgtog sal aansoek doen.