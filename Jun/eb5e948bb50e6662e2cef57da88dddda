DIE DA-raadslid Nora Grose wat aangekla word vir bedrog en geldwassery se saak is Vrydag in Atlantis-landdroshof uitgestel. Grose is ’n raadslid vir wyk 24 wat areas soos Melkbosstrand, Bloubergstrand, Table View en Atlantis insluit. Die Valke het in ’n ondersoek gevind dat R170 000 wat vir kospakkies bedoel is, vir ander doeleindes gebruik is. Grose word daarvan beskuldig dat sy geld wat vir humanitêre verligting tydens die nasionale inperking weens die Covid-19-pandemiet bedoel was, deur ’n kerk in Table View gekanaliseer het. Grose wou nie self met die media praat nie, maar Emma Powell, ’n lid van die parlement wat Grose by die hof bygestaan het, het gesê as die saak nie vorder nie, gaan hulle vra dat dit uitgegooi word. Die saak is tot 30 Julie vir verdere ondersoek uitgestel. Brett Herron, van die Good-party sê dat ’n dag ná Grose se arrestasie R54 328.06 van die R171 778 terugbetaal is. “Ons het ’n copy van die staat wat wys hoeveel geld terugbetaal is. “Hoekom sal net ’n gedeelte van die geld terugbetaal word? As die proses wettig was, sal niks betaal word nie. As dit onwettig was, hoekom is alles nie betaal nie?” 