ONS kan Survivor SA: Immunity Island maar nou Survivor SA: Blindside Island noem! Ons het Donderdag ons tweede blindside gesien toe Noleen “Pinty” Nkanjeni (30) van Kaapstad sak en pak huis toe gestuur is. Hoewel Pinty haar vertroue in haar alliance gestel het, het haar grootste vriend, die mediese dokter en joga-instrukteur Anesu Mbizvo, haar in die rug gesteek. Pinty sê haar alliance het presies aan haar gedoen wat sy hulle gevra het om nié te doen nie. “Ek, Anesu en Chappies was in ’n alliance en daar was baie ope gesprekke en vertroue tussen ons. “Ek het hulle mooi gevra om my vooruit te waarsku as hulle vir my sou vote. Ek wou nie ge-blindside word nie.” Pinty se tribe members het gevoel sy was te ru en het op baie tone getrap. Dis waarom hulle haar uitge­vote het in plaas van Mike, op wie hulle aanvanklik saam met haar besluit het om huis toe te stuur. “Dit het dalk voorgekom asof ek abrasive was, maar aan die einde van die dag is ek ’n reguit mens en baie van die castaways weet dit.” Pinty sê sy wens sy het ’n meer strategiese game gespeel. “Ek moes meer geduld aan die dag gelê het. Ek moes ook dalk aan die begin meer van ’n introvert gewees het. “Ek het geen regrets nie, maar ek dink beslis ek kon met meer strategie gespeel het.”