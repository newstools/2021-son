Shaleen Surtie-Richards se son het gesak en Suid Afrika steier geskok en geknak, Upington se prinses se stem is stil en met soveel seer is die nasie gevul haar unieke karakter het keer op keer ons droewige dae met gelag ingekleur, selfs in moeilike tye kon sy ons vermaak met haar sin vir humor en soete smaak as aktrise het sy ’n lang pad gestap en diep spore op die verhoog getrap, ons opgewekte, nederige ikoon het voorwaar in vele huise kom woon Shaleen Surtie-Richards, ons verlang en niemand sal haar ooit kan vervang, haar geseënde reis het ten einde geloop maar in mooi herinneringe is ons hoop haar sprankelende voorkoms het elke maal ons uit die doolhof van hartseer kom haal sy het uitgereik in tye van nood en selfs haar eie pyn opsy gestoot sy kon liefhê én omgee deur dik en dun soos Fiela Komoetie vir haar Benjamin, ons Nenna van Egoli met die warm hart was soos salf vir soveel siele se smart ons verloor ’n legende enig in haar soort, maar in almal se harte lewe sy voort ... Shaleen Surtie-Richards, ek lig my hoed, maar was nie gereed om nou al te groet. – Bernard Fielies