HOE nie ’n enkele klub, Premierliga of Eerste Liga, Wayne Arendse se dienste die afgelope seisoen opgeraap het nie, is geheel en al verbluffend. Die bekroonde voormalige defender van Mamelodi Sundowns is vasbeslote dat hy ’n klub sal vind vir die komende seisoen. Die voormalige Santos-speler het die laaste paar maande by Tuks fiks gebly by die High Performance Centre nadat die Brazilians hom in Desember vrygestel het ná agt suksesvolle seisoene by Chloorkop. Arendse sê hy het steeds ’n brandende begeerte om te speel omdat hy nog baie het om terug te gee. “Dit maak nie saak of dit in die PSL of die NFD is nie,” het die voormalige Santos-speler laat hoor. “Ek voel ek het nog baie skop en woema in my. “Ongelukkig het niemand nog aan my deur kom klop nie. Maar ek verloor nie moed nie. Ek is optimisties dat daar iets sal opduik. “Dis juis waarom ek my fiks hou. Almal is nog met vakansie en sal hierdie week terug wees om voorseisoenplanne te maak. “Ek moet gereed wees as iets opduik,” voeg die 2016 Champions League-wenner­ met Sundowns by. Arendse het ook ’n pitch gedeel en truie geruil met die beste speler op die planeet, Lionel Messi. Dit was ná ’n friendly teen Barcelona in 2018 in die FNB Stadium. Dis juis een van die vrae wat die jong sokkertalent by Tukkies aan Arendse gestel het toe hy die spelers aangespreek het. Inspireer “Dit was vir my lekker om met hulle te interact. Hulle het my advies gevra en wou natuurlik weet van my loopbaan by Sundowns. “Dit het my goed laat voel om die jonges te inspireer. “Ek het hulle vertel van waar ek kom en dat ek ook baie obstacles gehad het wat ek moes oorkom om aan my pad na sukses te skaaf,” het Arendse uitgewei. “My kontrak by Sundowns is verby – nie my loopbaan nie. “Ek bly optimisties dat daar iets sal opduik,” het Arendse herhaal.