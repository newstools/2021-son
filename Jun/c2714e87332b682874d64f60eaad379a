LUIS Enrique, Spanje se manager, sê hy is nie bekommerd oor sy span se kanse om deur te dring na die uitkloprondes van die Euro 2020-kompetisie nie. Dit volg nadat Spanje Saterdag in ’n groep E-wedstryd voor sy tuisskare in Sevilla met 1-1 teen Pole gelykop gespeel het. Die driemalige Euro-wenner het ook erg teleurgestel toe hy laas week teen Swede met 0-0 gelykop gespeel het in hul openingswedstryd van die toernooi. Die 51-jarige Spanjaard put troos uit die feit dat hul lot in hul eie hande is. “Ons pak Slowakye met baie hoop,” sê hy. Rotsvas “Natuurlik wou ons beter gespeel en ons fans iets gegee het om oor te cheer, maar dit was ’n moeilike wedstryd. “Jy moet erken hoe goed Pole is. Hy is rotsvas in sy defence en moeilik om af te breek en te penetreer. “Maar daar is baie positiewe dinge wat uit die game gekom het, ondanks ons frustrasie. “Ons kan sake nog regstel in die laaste game – dis van kardinale belang. “Ons moet dit wen om die volgende ronde te haal. Ons toekoms is nog in ons eie hande.” – AP