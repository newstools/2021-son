DIE African Methodist Episcopal Church oftewel AME-kerk is in rou gedompel nadat twee van sy pastore in ’n gru-ongeluk gesterf het. Dié ongeluk het Maandagaand buite die Hugenote-tonnel naby die Paarl gebeur. Pastore Johan Phillips en Mark Pietersen van die Touwsrivier-gemeente het in die ongeluk gesterf. Daar was nóg drie pastore in die kar. Die godsmanne was op pad na ’n vergadering in Malmesbury toe die ongeluk gebeur het. Luidens ’n inskrywing van Charles Beukes op die AME se Facebook-groep is Pietersen op slag dood. Phillips is later breindood verklaar en die ander drie pastore is gehospitaliseer. Medelye het vir die pastore se families en kerklede in die sosiale media ingestroom. Past. Duren Coetzee skryf op Facebook: “Hamba kahle, umfundisi. Vandag treur ons oor die verlies van ’n groot mens en kollega, past. Mark Pietersen. Ons as gemeenskap was bevoorreg genoeg om jou as godsdienstige werker in Touwsrivier te hê asook ’n kollega in die wingerd. “Jy het jou Meester goed verteenwoordig op die aarde deur die African Methodist­ Episcopal Church. Geliefde “Mag God met die hartseer familie van Touwsrivier AME wees. Ons sal aanhou bid vir die spoedige herstel van die godsmanne wat nog gehospitaliseer word.” David Williams skryf: “My innige meegevoel aan die Phillips- en Pietersen-families asook die breë AME-gemeentes met die heengaan van ons geliefde predikante. Sterkte ook aan die beseerde predikante in die tragiese ongeluk.”