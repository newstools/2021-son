DIE eerste Wes-Kaapse kommissaris vir kinders is 1 Junie 2020 aangestel. Die Wes-Kaapse premier, Alan Winde, het Christina Nomdo in dié belangrike pos gesit. Internasionale Kinderdag was vanjaar op 1 Junie en Nomdo het ’n jaarverslag uitgereik. In die afgelope jaar het Nomdo klem gelê op kinders op die platteland. Dinge is nog moeiliker gemaak toe die corona-virus wêreldwyd uitgebreek het. Nomdo sê dit was belangrik dat sy in dié tyd direk met kinders in aanraking kom. Sy het dit gedoen deur ’n WhatsApp-forum te skep vir kinders wat wil veg vir kinderregte. Die groepie kinders – die Child Government Monitors – werk saam met haar kantoor. Een van die hoogtepunte was toe 9 kinders op 9 Mei in die parlement die portefeuljekomitee oor maatskaplike ontwikkeling toegespreek het oor die wysiging van die Kinderwet 2020. Besluitneming Nomdo se visie vir die gemeenskap is “Reimagine and Remake Childhoods”. Sy gebruik die volgende hashtags om daarop klem te lê om modelle te bou dat kinders sinvol kan deelneem aan besluitneming: #littlevoicesMUSTcount, #kleinstemmetjiesMOETsaakmaak en #amazwiamancinciMAKAVAKALE. Volgens Nomdo was die uitreiking na die platteland tydens die pandemie baie belangrik sodat sy meer kon uitvind oor hoe die kinders daar leef. In Oktober en November het sy saam met personeel van Winde se kantoor kinderregtewerksessies in die munsipaliteite van Matzikama en Bergrivier aangebied. Nomdo was die enigste persoon in die kantoor sedert haar aanstelling en op 1 Februarie is die tweede persoon – Tessa Goldschmidt – aangestel. Goldschmidt is tans besig met haar doktorsgraad in navorsingsielkunde. Nog ’n persoon, Rofhiwa Ntlantsana, ’n maatskaplike werker, is Dinsdag aangestel. In Maart het Nomdo en Goldschmidt na die Hessequa-munisipalteit gegaan en werksessies by skole aangebied. Kinders het die kans gekry om hul menings en raad aan die staatsdepartemente te gee. Nomdo werk saam met die departemente van maatskaplike dienste, gesondheid, onderwys en sport, kuns en kultuur. Die verslae is aan dié departemente oorhandig. Die kommissaris is in werklikheid ’n brug tussen die kinders en die departemente sodat die kinders se stemme gehoor kan word.