ONTPLOOI die weermag om die treinstasies en spoorlyne te patrolleer. Dís die smeekroep van die United National Transport Union (Untu) aan pres. Cyril Ramaphosa. Treinstasies word landwyd geplunder, kabels gesteel en Prasa se infrastruktuur word weggedra en verniel. Sonja Carstens, ’n woordvoerder van Untu, sê die polisie het reeds gewys hulle is nie opgewasse vir die taak nie. “Oor die jare is verskeie Prasa-personeellede doodgeskiet, doodgesteek, aan diens verkrag, aangerand en aangeval deur booswigte of woedende pendelaars wat hulle verkwalik as treine laat is. Knuppels “Die mees onlangse geval was een van die 3 100 addisionele Prasa-veiligheidswagte wat van September verlede jaar landswyd aangestel is. “Die wag, ’n Untu-lid, is op 4 Mei 2021 omstreeks 01:00 die oggend doodgeskiet terwyl hy en ses kollegas in Germiston, Johannesburg, besig was om die Prasa Geldenhuys Staging Yard, ’n skrootwerf van Prasa, te patrolleer.” Carstens sê ook hulle word as Prasa se gewapende reaksie aangedui, maar hulle het nie vuurwapens nie. Hulle kry slegs knuppels. “Die punt is dat die minister van vervoer, Fikile Mbalula, se sogenaamde intelligensiegedrewe plan wat hy in September verlede jaar aangekondig het, nie hond haaraf maak nie. “Daar het niks gekom van die minister se beloftes dat die plan in samewerking met ander wetstoepassers soos die Valke, die verskillende metropolisie-eenhede, die nasionale vervolgingsgesag en die misdaadintelligensie-eenheid van die polisie toegepas sal word nie. “Daar is geen verskil te bespeur op grondvlak nie.” Sy sê die lede van die polisie se Rapid Rail Unit, wie se uitsluitlike mandaat dit is om spoorveiligheid toe te pas, skitter in hul afwesigheid op Prasa se stasies, platforms en op die treine. “Dié polisie-eenheid het 3 248 lede wat geensins sigbaar is by Prasa óf by Transnet Freight Rail nie. Al waar hulle wel gesien kan word, is by die luukse Gautrain in Gauteng.”