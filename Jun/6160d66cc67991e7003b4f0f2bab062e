VERSKEIE gebiede langs die Tuinroete het Woensdag stormskade aangemeld, na sterk winde van tot 108 km/uur. AlgoaFM berig verskeie huise en strukture is regdeur die distrik beskadig, met verskeie verslae van dakke wat in Sedgefield, George en Mosselbaai afgewaai is. Asook strukturele skade tot so ver as Oudtshoorn en Hessequa is aangemeld. ’n Groot aantal bome het ook omgewaai en verkeersprobleme veroorsaak. Nickey le Roux, woordvoerder vir Mosselbaai-munisipaliteit, sê daar is verskeie skade aan eiendom vanaf Danabaai tot Groot-Brakrivier aangemeld. "Dit gaan tyd vat om die omvang van die skade te bepaal."