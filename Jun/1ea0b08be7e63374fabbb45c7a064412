KESHAV Maharaj se driekuns het hopelik die twyfel wat sommige kenners in sy vermoëns gehad het, finaal laat verdwyn. Dít is die mening van een van Maharaj (31) se voorgangers in die Proteas-toetsspan, Robin Peterson. Maharaj het Maandag die eerste Proteas-bouler sedert hul hertoelating tot internasionale krieket geword om ’n driekuns aan paaltjies in te oes. “Nodeloos om te sê, dis ’n skitterende prestasie,” sê Peterson gister aan Son oor die driekuns. “Wat dit egter merkwaardiger maak, is dat dit in die vierde beurt van ’n toets gebeur het én sy span verseker het van ’n oorwinning. “Ek kan nie meer beklemtoon hoe belangrik hy vir daai boulaanval is nie. As ons 18 maande terugkyk, het mense hom bevraagteken – ek is nie seker hoekom nie. “Na my mening is hy die beste draaier wat ons in Suid-Afrika het. Nie net vanuit ’n vaardigheidsoogpunt nie – hy’s ook geestelik sterk en bring leierskap na die span – op en van die veld af. “Vir my as ’n draaier was dit manjifiek om te aanskou. Krediet aan Keshav. Hy’s professioneel, met goeie karaktereienskappe en ’n man wat jy in die span wil hê, veral wanneer die span onder druk is.” Maharaj het eers die paaltjie van Kieran Powell geneem – ’n sloegveeghou wat hy reguit na Anrich Nortjé op die middebaan-grens geslaan het. Jason Holder het met die volgende bal verdedigend vorentoe gespeel, maar die bal het van sy binnerand na Keegan Petersen op vlakby gespat, wat ’n goeie vangskoot benut het. Joshua da Silva het die derde bal om die draai probeer kielie, maar Wiaan Mulder het op byglip homself na regs geslinger en ’n skitterende vangskoot met een hand benut. Da Silva se paaltjie het wilde feesvieringe tot gevolg gehad met die spelers wat in ekstase was. Suid-Afrika het die toetsreeks met 2-0 gewen.