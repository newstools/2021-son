CORNAL Hendricks se omstrede weglating uit die Springbok-groep weens sogenaamde regs- en mediese kwessies met die Suid-Afrikaanse Rugbyunie (Saru) gaan my verstand te bowe. Rassie Erasmus, Saru-direkteur van rugby, het Saterdagaand ná die aankondiging van die Bok-groep van 46 spelers vir die Britse en Ierse Leeus-toer na Suid-Afrika, gesê hulle wou baie graag vir Hendricks in die groep gekies het. Die 33-jarige veelsydige agterspeler van Wellington is in 2016 met ’n hartkwaal gediagnoseer en het sedert 2015 nog nie weer vir die Springbokke gespeel nie. Hy het vir die 2016-seisoen na die Wes-Kaap teruggekeer en ’n ooreenkoms van twee jaar met die Westelike Provinsie en die Stormers onderteken. Weens sy sogenaamde ernstige harttoestand kon hy nie in een wedstryd vir die Kapenaars uitdraf nie. In Desember 2016 het die Franse Top 14-span Toulon aangekondig dat Hendricks tot die einde van die 2016-’17-seisoen gesign gaan word. ’n Paar weke nadat hy dié ooreenkoms aangekondig het, het Toulon egter gesê dat hy hom ongelukkig nie by die span gaan aansluit nie. Jake White, die afrigter van die Bulls, het egter besluit om Hendricks by die Pretorianers ’n kans te gee. Hy het teen alle verwagtinge in gewys dat hy tans die voorste binnesenter in Suid-Afrika is. Erasmus het erken dis iets waaroor hulle die laaste tyd kop gekrap het. “Hoewel Jacques (Nienaber, die Bok-afrigter) ’n gekwalifiseerde fisio is, kan ons nie mediese besluite neem nie. As ’n speler ’n mediese toestand of harsingskudding het, moet hy eers deur ons dokters die groen lig gegee word om weer te speel, hetsy vir die Springbokke of die nasionale sewesspan. “Ons wou Cornal graag by die sewesspan vir die Olimpiese Spele betrek het en ook teen die Britse Leeus oorweeg het. Ons almal kan sien hy speel tans skitterende rugby en met sy huidige spelpeil is dit duidelik daar moet ’n rede wees as hy nie vir die groep van 46 gekies word nie. “Ons was so 10 of 12 dae terug met hom in gesprek. Daar is mooi met hom gesels en ons het gehoor hoe gretig hy is om te speel. “Ons het aan hom verduidelik die oomblik as ons die groen lig kry, kan ons hom kies. “Dit is ’n persoonlike mediese situasie so ek wil nie ingaan daarop nie. Ek het nie die reg nie. “Ek en Jacques wag nou vir die mediese departement. Neil Powell (die Blitsbokafrigter) sit en wag ook. Ons hoop om dit so gou moontlik uit te sorteer.” Die probleem wat ek het is dat Hendricks al ’n geruime tyd gewys het dat hy fiks en gesond is. Die vraag moet gevra word waarom daar net 12 dae gelede met hom oor sy mediese probleem gesels is. As Saru voel hy is ’n speler wat kan waarde aan die Bokke toevoeg, moes hul mediese span lankal reeds ’n plan gemaak het om hom die groen lig te gee. Ek kan nie glo dat hy week in en week uit met voortreflike rugby vorendag kom en daar is steeds vrae oor sy gesondheid nie. Hoe is dit moontlik dat hy sulke puik rugby vir die Bulls speel, maar hy kwalifiseer nie vir die Bokke nie. Ek is jammer, maar dit maak nie so mooi vir my sin nie. Wat dink jy?