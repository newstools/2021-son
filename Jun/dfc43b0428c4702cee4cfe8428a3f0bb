DIE hoof van ’n Noord-Kaapse skool is in die sop nadat ’n video uitgekom het waarin hy blykbaar drie laities met ’n pyp pakgee. Asof dít nie erg genoeg is nie, word die hoof van ’n hoërskool in Calvinia ook deur sy personeel daarvan beskuldig dat hy ’n boelie is. Op die video kan gesien word hoe ’n paar van sy gr. 12-leerders lyfstraf kry. Hy speel blykbaar cop met ’n rooibruin polycop-pyp en elkeen kry drie houe. Ná die drie houe beveel hy een leerder om te gaan sit. Hierdie leerders het blykbaar klasse ontwrig en volgens ’n bron het hulle ook al klasse gebunk. Intussen het ’n opvoeder by die skool ook griewe teen die skool ingedien. Hy het die skoolhoof beskuldig van boelie, die gebruik van skoolgeld sonder toestemming en van te vriendelik wees met die skool se opsigter. Bedank Son het verstaan dat twee onderwysers en vier ouers reeds uit die skoolbeheerliggaam bedank het omdat hulle glo nie tevrede is met die hoof se optrede nie. Die streek se kringbestuurder, Charmaine Cupido-Erasmus, het by navraag gesê dat die saak na die arbeidafdeling van die provinsiale onderwysdepartement vir afhandeling verwys is. Volgens Lehuma Ntuane, provinsiale onderwyswoordvoerder, ondersoek hulle tans die bewerings. “Ons kantoor is ook besig om ’n skrywe op te stel. “Die skrywe sal die hoof voorlopig onder voorsorg- skorsing plaas totdat die ondersoeke afgehandel is,” voeg Ntuane by.