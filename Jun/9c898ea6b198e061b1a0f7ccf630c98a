GEORGE. – Die middedorp is Dinsdag rooi geverf deur lede van die Suid-Afrikaanse Munisipale Werkersunie (Samwu), onder wie werknemers van die George-munisipaliteit. Die werkers beweer die munisipaliteit waarvoor hulle regdeur die inperking as noodsaaklike werkers moes swoeg, ag hul lewe as onbelangrik. Die staking gaan onder meer oor uitstaande gelde (Covid-19-vergoeding), die Task-werkevalueringstelsel wat die munisipaliteit gebruik, en eensydige herstrukturering. Hulle wil dié kwessies met die werkgewer uitklaar. Die herstrukturering, voer Samwu aan, is gemik op sigwaarde deur sekere sleutelposte met gunsteling-werk­nemers uit die middel- en topbestuur te assosieer. Bevestig En die werkevalueringstelsel wat in 2008 ingestel is, doen glo geheime evaluerings van sekere gunsteling-personeellede wat deurlopend begunstig word deur die Task-prosesse terwyl die meeste ander personeellede nie ’n billike geleentheid kry nie. Chantel Edwards-Klose, die munisipale woordvoerder, het gister se staking en protes­aksie bevestig. Sy het bevestig die aksies deur Samwu het dienslewering in sekere departemente in die hele George en omgewing belemmer. “Die griewe sluit blykbaar die sogenaamde ‘gevaarloon’ (danger pay) in, asook ander aangeleenthede wat terug­dateer na 2018.” Afhaal Sy sê die munisipaliteit sal verder kommentaar lewer wanneer hy die memorandum ontvang. Peter Africa, provinsiale organiseerder van Samwu, het gesê die munisipale bestuurder, dr. Michele Gratz, dink niks van hulle nie. Hy sê sy wou nie self uitkom om die memorandum te ontvang nie. “Ons gaan weer en weer en weer terug totdat sy dit self by ons kom afhaal.”