DIE vonnisoplegging van ’n ma van drie kinders wat aan die moord op haar pasgebore babaseuntjie skuldig bevind is, is Vrydag in die Oudtshoorn-streekhof tot Donderdag uitgestel. Dit volg ná die aanhoor van versagtende en verswarende omstandighede. Haroldene Korkee (42) van Dysselsdorp het op 15 Oktober 2019 gekraam en geweier om van die toiletpot te klim toe vroue haar en haar seuntjie wou help. Die hof het Vrydag ter strafverswaring gehoor hoedat Korkee in April 1999 probeer het om haar oudste kind te vermoor deur haar kort ná geboorte in ’n gangetjie in Adonisweg, Dysselsdorp, met sand toe te gooi. Oorbeklemtoon Volgens die ondersoekbeampte is sy in die vroeë oggendure gesien waar sy by die gangetjie instap en weer terugkeer met bloed wat langs haar bene afloop. Korkee se regsverteenwoordiger, Wenzel Botha, het beswaar aangeteken en gesê die ondersoekbeampte se getuienis is nie relevant tot die saak nie. Sy beswaar is egter deur die landdros van die hand gewys omdat hy nie met die aanvang van die getuienis beswaar aangeteken het nie. Korkee het vir dié misdryf ’n opgeskorte vonnis van vyf jaar en twee jaar korrektiewe toesig gekry. Botha het die hof versoek om nie die misdryf waaraan Korkee hierdie keer skuldig bevind is, te oorbeklemtoon nie omdat dit nie ’n geval is waar iemand met ’n mes vermoor of doodgeskiet is nie. Skokkend Hy vra ook die hof om te kyk na die verhouding tussen die beskuldigde en haar oudste dogter wat baie goed is. Die staatsaanklaer, Hyron Goulding, vra die hof vir ’n vonnis van minstens 15 jaar. Volgens hom is Korkee aan ’n baie ernstige misdryf skuldig bevind. Sy het ’n lewe geskenk en dit ook geneem. Botha is egter van mening dat so ’n vonnis “skokkend onvanpas” sal wees.