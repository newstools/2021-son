'N SKOOLHOOF is Vrydagoggend op die skoolgronde in Gauteng doodgeskiet. Steve Mabona, 'n woordvoerder vir die departement van onderwys in Gauteng, sê die skietery het by Buyani Primêr in Finetown plaasgevind. Die LUR vir onderwys in Gauteng, Panyaza Lesufi, het op Twitter sy skok en woede uitgespreek. Hy sê: "Sonder om die motief vir hierdie hartelose daad te weet, veroordeel ons die skietery van die skoolhoof en stuur ons medelye aan sy familie, vriende en kollegas." News24 berig dat Lesufi ook 'n beroep op wetstoepassers gedoen het om seker te maak die skuldiges word vasgetrek. Volgens kapt. Kay Makhubele, 'n polisiewoordvoerder, is die skoolhoof verskeie kere geskiet. "Die hoof is in sy voertuig geskiet, kort nadat hy op die skoolgronde gekom het. "Die polisie is omstreeks 07:00 van die voorval in kennis gestel." 