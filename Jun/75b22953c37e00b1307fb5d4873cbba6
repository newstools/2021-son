SLEGS dae nadat haar ontvoerder op R50 000 losprys aangedring het is die liggaam van 'n 8-jarige meisie toegedraai in 'n kombers gevind. 'n 46-jarige man is gearresteer, nadat hy die polisie gaan wys het waar Bokamoso Shabe is. Sy was nog geklee in haar skooluniform, toe haar liggaam op 'n oopveld in Riebeeckstad in Welkom gekry is. Shabe is Maandag omstreeks 13:30 laas by Mmantshebo Primêr in Jerusalem Park gesien. Die eerste van nog twee arrestasies is intussen ook gemaak. Dit kom nadat 'n 34-jarige vrou sedert Woensdag in polisie aanhouding is vir ondervraging. Brig. Motantsi Makhele, 'n polisiewoordvoerder, noem: "Die voorlopige ondersoek toon dat Shabe deur 'n onbekende vrou by die skool ontvoer is. "Die kind se ouma is omstreeks 15:00 deur 'n onbekende man, wie homself net as Aubrey identifiseer het, gekontak." Die man het R50 000 geëis en gedreig dat hy Shabe sou doodmaak indien hy nie die geld kry nie. Dinsdagoggend het die familie weer 'n oproep ontvang van 'n vrou genaamd Nthabeleng. Ook sy het R50 000 vir die veilige terugkeer van die meisie geëis. Jacaranda FM berig dat die vrou wie in aanhouding is vir ondervraging op die lys van verdagtes gevoeg is. 'n 44-Jarige vrou is ook Donderdag gearresteer, op dieselfde dag as wat Shabe se liggaam gevind is. News24 berig dat volgens Makhele het die polisie Donderdag omstreeks 14:30 op die gru-toneel afgekom, waar Shabe se liggaam gevind is. "Haar liggaam is gevind nadat die polisie die man ondervra het, en hy hulle na die toneel geneem het." Die twee vroue en 'n man sal na verwagting Maandag in die Welkom-landdroshof verskyn.