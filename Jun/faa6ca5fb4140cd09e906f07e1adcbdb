“DIE foute wat jy gemaak het, bepaal nie wie jy is nie.” Só vertel die influencer en sangeres Arantxa Maarman, beter bekend as “Arrie” of “Arriecakes”, wat deesdae naam in die vermaaklikheidsbedryf in Johannesburg maak. Die 25-jarige van Kaapstad werk tans aan nuwe musiek. “Ek is opgewonde om my nuutste single, ‘Suzuki’, saam met TP en El Maestro op 25 Junie uit te reik,” sê sy. Sy vertel die single gaan oor girl ’n wat so hot dans, sy los strepe soos ’n Suzuki-bike. “Ek sing, rap en dans op die ritme van die musiek wat ook jou voete lekker sal laat move.” Die sangeres sê sy was baie skaam om saam met die legendes te werk. “Hulle is groot name en ek het so baie by hulle geleer oor hoe die musiekbedryf werk. Hulle is hitmakers en legendes. “Die ervaring was ongelooflik en vandag is ons familie.” Sy pak uit dat dinge nie altyd maklik was toe sy na die Goudstad getrek het nie. Oorleef “Daar was tye in Jozi dat ek en my broer Marvick Maarman in ’n kar moes slaap, maar dit het ons sterk gemaak. Met harde werk en geloof het ons ver gekom. “Joburg is die stad van goud, maar om in dié plek te oorleef, moet jy ’n positiewe ingesteldheid hê.” Sy deel ’n laaste boodskap met ons: “Wees lief vir jouself en moenie bang wees om jou unieke self te wees nie.”