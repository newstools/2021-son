LADISMITH. – Soos ’n dief in die nag... So het die plaaslike gemeente van die Lutherse Kerk deurgeloop toe hulle die naweek ’n dubbele inbraak by die Luther-huis gehad het. Die gemeente is nou die hel in omdat waardevolle items wat oor die jare heen bymekaargemaak is, in twee agtereenvolgende aande in inbrake gesteel is. Peter “Pietie” Kannemeyer, ’n lidmaat, was vuurwarm onder die kraag: “Ai, ai! Twee agtereenvolgende inbrake. Maar God is goed. “Boetas, ons is warm op jul spoor met die hulp van ons Here. “Dis net ’n kwessie van tyd en julle is agter tralies.” Broer Charlie Michaels het gister in die erediens aan die kerkgangers gesê: “Daar is sowaar weer by die Luther-huis ingebreek. “Duursame breekware is gesteel. Die speakers was te swaar of te groot, anders is dít ook gesteel. Gearresteer “Enige persoon wat weet van mense wat breekware verkoop, moet asseblief met die polisie kontak.” Ook die VG Kerk het deurgeloop toe die sekuriteitskameras by die kerk gesteel is. Sers. Chris Spies, ’n woordvoerder, sê: “Die verdagtes in beide sake moet nog gearresteer word.” Enige een met inligting kan sers. Manuel, die ondersoekbeampte, by 028 551 8146 bel­. Mense kan ook Stop Misdaad by 086 001 0111 bel. Alle inligting sal vertroulik hanteer word.