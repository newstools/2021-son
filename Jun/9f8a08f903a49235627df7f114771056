DIE Engelse PFA het sy agtman-kortlys vir die jaarlikse speler van die jaar én die jong speler van die jaar-toekennings aangekondig. Die PFA het ook vyf name bekend gemaak wat as die bestuurder van die jaar aangewys kan word. Manchester City se Ruben Dias is onlangs bekroon as die FWA-speler van die jaar ná ’n skitterende eerste seisoen by die klub. Die Portugese ster is ook benoem vir die PFA-weergawe, wat deur sy mede-beroepspelers gekies word. Sy City-spanmaat Kevin de Bruyne is ook hierby ingesluit. Nog ’n Portugese ster, Bruno Fernandes, is ook benoem. Daar is ook drie Engelse sterre, Harry Kane, Mason Mount en Jack Grealish. Kane het ook die Golden Boot-toekenning gewen. Mohamed Salah was die naaswenner. Salah is ook op die lys vir die gesogte prys. West Ham se Tomás Soucek voltooi die lys. Die lys vir die jong speler-toekenning word gelei deur Phil Foden van Manchester City. Hy is saam met Illan Meslier, Leeds se goalie, benoem. – AP