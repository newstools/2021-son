’N OUMA en haar twee kleinseuns het vroeg Sondagoggend in Kreefgat, Bonteheuwel, in ’n brand gesterf. Die brand het ná 01:00 in ’n jaart in Oliehoutstraat uitgebreek. Twee wendyhuise agter is verwoes. Mariam Davids (58) en haar twee kleinkinders, Ig­shaad (4) en Fawaad (8), het in die verskriklike vlamme omgekom. Davids het net een been gehad en is al omtrent vyf jaar in ’n rolstoel. Davids se ander kleinseun en ’n meisie van so 10 jaar oud het net ligte beserings opgedoen. Shanaas Abrahams (36) vertel dit is haar antie wat doodgebrand het. “Ons het die oggend voor die huis by ’n vuur gesit toe iemand kom vertel die wendyhuise agter die jaart brand. “Alles het verskriklik vinnig gebeur. Toe ons agter die jaart kom, was alles klaar in die brand vernietig. “Ons het nie gehoor iemand roep of niks nie en het nie vlamme gesien of iets geruik wat brand nie,” vertel sy hartseer. Abrahams sê hulle kon nog nie vasstel wat die brand veroorsaak het nie. Sy en haar man en haar kinders het in die ander wendy gebly en hulle het ook alles verloor. “Ál die furniture, beddens, kaste, wasmasjien en ál die kinders se klere is vernietig,” sug sy. Kelvin Haynie (23) sê die vlamme was agter in die jaart so hoog soos bome en hulle kon niks doen om te help nie. “Haar seun het probeer help, maar hy het self brandwonde opgedoen. Daar was niks wat ons kon doen nie. Die vlamme was te erg. “Een van die kinders het in die ouma se arms gelê en die ander by haar voete.” Mense vertel die brandweer was gou op die toneel om te kom help, maar dit was reeds te laat. ’n Polisiewoordvoerder, kapt. FC van Wyk, sê die polisie van Bishop Lavis ondersoek die omstandighede van die brand. “ ’n Ondersoek-dossier is oopgemaak en dit is nog nie bekend wat die oorsaak van die brand was nie.” As daar enigiemand is wat die families met iets wil help, kan hulle Abrahams op 062 785 0188 bel.