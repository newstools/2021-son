DIT het die laaste paar dae in Kaapstad behoorlik gegiet en talle gebiede het oorspoel. Die Suid-Afrikaanse Weerburo voorspel nóg reën oor die volgende paar dae tot Sondag en daar word gevrees dinge kan erger word. In die sentrale en oostelike dele van die metro is meer as 2 500 strukture verspoel. Dit sluit strukture in wat onwettig in vleilande en stormwater-poele opgerig is. In die noordelike dele van die metro is 3 250 strukture verspoel en sowat 6 300 mense word geraak. Anton Bredell, Wes-Kaapse minister van plaaslike regering, omgewingsake en ontwikkelingsbeplanning, sê areas soos die Strand en Mfuleni word ook dopgehou. “In Geelbek aan die Weskus het reeds 71 mm geval en Ceres 55 mm.” Bredell sê gemeenskappe word reeds gehelp en komberse en warm kos is uitgedeel. “Ander dele van die provinsie is nog nie so erg deur die reën geraak nie, maar rampbestuur is op sy pos en is gereed as iets gebeur.” Weerburo Plekke in Sir Lowry’s Pass, Lwandle, Guguletu en Khayelitsha is ook verspoel. Ander plekke wat baie reën gekry het, is die Bellville-gholfbaan (25 mm), Kaap Columbine (31), Royal Cape-jagklub (18), Franschhoek (44), Hermanus (20), Langebaan (37), Malmesbury (41), die Paarl (44), Strand (30), Swellendam (35), Atlantis (44) en Jonkershoek (35). Volgens die weerburo word baie reën vandag en Donderdag verwag. Vir Vrydag word nie reën voorspel nie, maar Saterdag en Sondag is dit maar weer sulke tyd. Dit bly steeds koud die volgende paar dae en temperature wat vandag en môre voorspel word, is: Sutherland 0, Malmesbury 8, Paarl 8, Grabouw 6, Clanwilliam 8, Hermanus 12 en Kaapstad 13. Hoewel die reën help dat die damme vol loop, ontwrig dit talle mense. Sterk wind word ook voorspel. Mense wat ’n lewe op see maak, word gevra om maar vir eers hul bote te anker en aan wal te bly.