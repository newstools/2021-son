DAAR is meer as 450 aktiewe Covid-19 gevalle by Wes-Kaapse skole. Sò het Debbie Schäfer, Wes-Kaapse minister van onderwys, Donderdag bevestig. Sy verduidelik dat bewyse daarop dui dat die meeste van die infeksies op gemeenskapsvlak gesien kan word. "Met die provinsie in die derde vlaag is daar tans 148 skoolpersoneel en 314 leerders wie positief getoets het vir die corona-virus. Schäfer sê terwyl skole meer sake aangemeld het, het die provinsiale departement van gesondheid aangedui dat die infeksies verband hou met sosiale geleenthede pleks van skoolbywoning. "Dit is soortgelyk aan die patroon wat tydens die tweede vlaag gesien is." Die LUR beklemtoon dat die veiligheidsmaatreëls van die Wes-Kaapse onderwysdepartement doeltreffend is en die WKOD voortgaan om dit te volg. "Alhoewel dit baie goed is om die goue reëls op skool na te kom, stel leerders hulself, hul families en vriende in gevaar wanneer hulle nie die reëls buite die skoolgronde volg nie." Schäfer het 'n beroep op ouers gedoen om die implikasies daarvan te oorweeg om hul kinders by onnodige byeenkomste toe te laat. - EWN