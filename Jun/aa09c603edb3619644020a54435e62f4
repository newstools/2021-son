SANGO Xamlashe gaan die Blue Bulls môre op Loftus Vers-feld in Pretoria teen die Westelike Provinsie aanvoer. Die Tuks-kaptein gaan terselfdertyd sy Currie Cup-buiging maak. Met die Bulls se Rainbow Cup-groep in Italië om die eindstryd van dié kompetisie teen Benetton te betwis, het die Blue Bulls ’n jong span gekies. Pine Pienaar gaan die leisels as afrigter oorneem in die afwesigheid van die hoofafrigter, Jake White. Vir die Pretorianers behoort die terugkeer van die belowende stut Simphiwe Matanzima van ’n langtermynbesering die span ’n groot hupstoot gee. Pienaar het gister in ’n aanlyn konferensie oor die kragmeting teen die WP gesê: “Jake het saam met die bestuurspan baie moeite gedoen om ons strukture op Loftus op alle vlakke in lyn te bring. “Ons weet dus presies wat van ons verwag word, en ons weet wat daar gedoen moet word. Dit is ’n talentvolle groep, selfs in die afwesigheid van ’n klomp senior en gekontrakteerde spelers weens Rainbow Cup, Bok-diens, nasionale o. 20-oproepe en ook ’n paar ontydige beserings. “Ek is regtig opgewonde om te sien hoe die seuns hul geleenthede gaan aangryp.” Die Bulls se span is: Richard Kriel, Sebastiaan Jobb, Sango Xamlashe (k), Louritz van der Schyff, Kefentse Mahlo, Jandre Burger, Johan Mulder, Jaco Bezuidenhout, Jaco Labuschagne, Henco Beukes, Tiaan de Klerk , JJ Scheepers, Francois Klopper, Werner Fourie, Simphiwe Matanzima. BANK: Llewellyn Classen, Dewald Donald, Mhleli Dlamini, Adolph Visser, Eduan Lubbe, Tiaan Fourie, Kabelo Mokoena, Niel Beukes, Uzile Tele.