NÁ SY puik debuut vir die Westelike Provinsie in Saterdag se oorwinning met 48-24 oor die Bulls op Loftus Versfeld in Pretoria, word daar ’n blink toekoms vir Hacjivah Dayimani voorspel. Dié boorling van Joe Slovo naby Milnerton in die Kaap sal baie gemotiveerd wees om Woensdagaand teen sy ou spanmaats te staan te kom. Dit is wanneer die Streeptruie die gekweste Lions in ’n Currie Cup-kragmeting op Ellispark in Johannesburg die stryd aansê. Al het die span van Ivan van Rooyen (afrigter) Vrydagaand in die Mbombela-stadion met 10-39 teen die Pumas vasgeval, glo John Dobson, WP-breier, die Lions se span sal aansienlik versterk word met die terugkeer van sekere spelers. Dobson het ná sy span se sege oor ’n jong en onervare Bulls-span gesê: “Ek dink nie ons vertoning was goed genoeg om die Lions op Ellispark te klop nie. Hulle gaan ’n paar versterkings kry en sal gekwes wees ná hul vernederende nederlaag teen die Pumas. Ons het dus baie werk om te doen oor die volgende paar dae.” Dobson was egter in sy noppies met die vertoning van sy vyf debutante. “Ja, hulle was almal goed en dit was goed om sewe drieë te kon druk. Ons het dalk ’n paar gemis. “JJ Kotze (wat vier drieë gedruk het) het gewys dat hy ’n uitstekende haker gaan wees. Evan Roos was weer puik. Hacjivah (Dayimani) was great in sy 33 minute toe hy opgekom het.” Dobson het Vrydag voor die stryd teen die Bulls ’n blink toekoms vir die atletiese Dayimani voorspel. Die 23-jarige het die vermoë om 100 m onder 11 sekondes te nael. Hy laat die skaal op ongeveer 100 kg kreun en is 1,88 m lank. Dobson het aan Son laat blyk dat die veelsydige X-faktor-speler nie net in enige plek in die lostrio kan speel nie, hy kan voortaan ook as ’n opsie in die agterlyn oorweeg word. Volgens die WP-breier was daar sekere aspekte van sy span se spel waarmee hy baie tevrede was. Opgewonde “Die vaste fasette, die oorvloed balbesit en van ons pogings op die aanval was goed. Ons was egter ’n bietjie teleurgesteld met die telling hier teen die einde omdat ons twee drieë in die laaste vyf minute afgestaan het nadat ons met ’n geel kaart gestraf is.” Dobson was nie te opgewonde oor sy span se ver­dediging in die eerste helfte nie. “Ons het net 10 tackles uitgevoer, maar ek dink ons het ook ’n paar gemis. Ons is ’n bietjie verlei deurdat ons so in die vaste fasette gedomineer en by tye ’n bietjie roekelose rugby gespeel het. “Ons het ge-offload wanneer ons nie moes nie en kon ’n bietjie meer tight en akkuraat gewees het,” het hy bygevoeg.