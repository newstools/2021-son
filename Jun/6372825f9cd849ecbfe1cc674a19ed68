HY’T nog probeer om geld uit die land te smokkel, maar toe smokkel hy homself vas tussen vier hoeke. Muhammad Zakariyya Sheik Aboo is gister in die Kaapse streekshof ses jaar gevangenisstraf opgelê. Aboo (23) is op 11 Mei 2018 by die Kaapstadse Internasionale Lughawe gearresteer toe hy Dubai toe wou vlieg. Doeanebeamptes het sy sakke deursoek en gevind dat daar sommer ’n klomp geld in koeverte in sy bagasie versteek is. Die doeanebeamptes het altesaam $156 850 (sowat R2,23 miljoen) gevind. Aboo het nie die vereiste toestemming van die tesourie gehad vir dié hoeveelheid geld wat hy in sy besit gehad het nie. Bankrekening Hy het skuld op die klag beken en is tot ses jaar gevangenisstraf gevonnis. Die batebeslagleggingseenheid (AFU) het ’n verbeurdverklaringsbevel bekom met betrekking tot die geld. Dis toe in die SAID se bankrekening inbetaal. Adv. Margot Jacobs het aan die hof gesê dat geld wat onwettig uit die land vloei, ’n groot probleem is. Volgens Jacobs het dit ’n groot impak op die land se ekonomie. Reserwes “Wanneer buitelandse valuta onwettig uit Suid-Afrika oorgedra word, het dit ’n negatiewe uitwerking op die groei van die ekonomie en uiteindelik werkskepping. “Dié misdryf is ernstig in die sin dat dit Suid-Afrika se buitelandse reserwes uitput. “Dit beïnvloed ons vermoë om handel te dryf en om finansiële transaksies met ander lande voort te sit,” verduidelik Jacobs. Eric Ntabazalila, woordvoerder van die nasionale vervolgingsgesag, sê die NVG verwelkom die vonnis en die bevel wat deur die AFU ontvang is.