LEONARDO, sportdirekteur van Paris Saint-Germain, glo steeds dit was ’n goeie besluit van die klub om Thomas Tuchel die trekpas te gee. Die Duitser het in Januarie die leisels by Chelsea oorgeneem en groot sukses behaal. Tuchel het toe verlede week die Champions League­ met die Engelse Premierliga-span gewen. Hy het ook seker gemaak dat die Blues kwalifiseer vir volgende seisoen se Champions League deur in die vierde plek in die Premier­liga klaar te maak. Tuchel het sedert sy aankoms in Engeland al drie keer met Pep Guardiola en sy gevaarlike Manchester City-span afgereken. PSG het Tuchel in Desember 2020 afgedank en hom met die voormalige Tottenham Hotspur-bestuurder Mauricio Pochettino vervang. Uitgeskakel Tuchel en Leonardo het glo gereeld vasgesit omdat die bestuurder nie altyd tevrede was met die spelers wat Leonardo na die klub gebring het nie. Pochettino kon nie daarin slaag om die Franse ligatitel te wen wat Tuchel twee jaar agtereenvolgens huis toe gebring het nie. PSG is ook in die halfeindronde van die pas afgelope seisoen se Champions League­ uitgeskakel. Met Tuchel in beheer het PSG in 2020 in die eindstryd van die Champions League teen Bayern Munich vasgeval. Leonardo staan ??egter by PSG se besluit om die Duitser af te dank. “Ek dink PSG het ’n goeie besluit geneem. Niemand kan voorspel hoe dinge gaan uitwerk nie, maar ek is tevrede met wat ons gedoen het.” – AP