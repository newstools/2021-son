JUNAID Moerat het die eerste gewigtige hou geplant in sy geveg teen die Westelike Provinsie Rugbyunie (WPRU). Hy het Donderdag ’n interdik van die Kaapstadse hooggeregshof ontvang wat die WPRU daarvan weerhou om voort te gaan met tugstappe teen hom. Die WPRU beskuldig Moerat dat hy vertroulike inligting aan die media uitgelek het oor ’n saketransaksie tussen dié unie en die Franse rugbyklub Stade Français. Zelt Marais, president van die WPRU, het Moerat toe geskors tydens sy termyn as tydelike uitvoerende hoof van die WPRU se sakevleuel. Moerat moes in ’n tugverhoor voor ’n tugkomitee verskyn, maar dié het tot op hede nog nie plaasgevind nie. Dit sou al vroeër vanjaar gebeur het, maar is reeds ’n ongeloof­like vyf keer uitgestel. Daarom het Moerat hom tot die hof gewend om sy skorsing tersyde te laat stel. Daar is ook ’n tweede hofstryd wat hy tans teen die WPRU voer. Dié een het betrekking tot die verdienste van sy skorsing en word op 26 Augustus in die Kaapstadse hooggeregshof aangehoor. In hofstukke vra Moerat vrae oor die rol van Randall Titus in die tugsaak teen hom. Titus is ook die regsverteenwoordiger vir die WPRU. Moerat voer aan Titus het botsende belange omdat hy die aanklaer is, maar ook optree as regsverteenwoordiger vir Marais in ’n lastersaak wat die WPRU-president teen Moerat voer. Marais voer aan dat Moerat sy reputasie geskend het in ’n brief wat laasgenoemde aan die WPRU se uitvoerende bestuur gestuur het. Hy eis na bewering R500 000 in skadevergoeding van Moerat.