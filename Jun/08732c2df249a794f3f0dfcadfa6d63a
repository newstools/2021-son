COVID-onverwante siektes het nie in die niet verdwyn nie. Dít was Dinsdag by die Victoria-hospitaal die boodskap van die Wes-Kaapse minister van gesondheid, dr. Nomafrench Mbombo. Mbombo was die gasspreker by die opening van dié Wynbergse hospitaal se nuwe noodsentrum. Sy sê die noodsentrum sal dienslewering vir pasiënte in die suidelike voorstede verbeter. Sy voeg by die noodsentrum sal nie net met Covid-19-gevalle help nie, maar ook mense met ander siektes waarmee die hospitaal daagliks te doen kry. “Terwyl ons steeds op Covid-19 gefokus is in die vorm van veldhospitale ensovoorts, moet ons ook onthou dat ander siektes as Covid nie met vakansie is nie.” Volgens haar is traumagevalle steeds onder die grootste oorsake van hospitalisasie in die Wes-Kaap. Sy sê dis veral oor naweke wat op maandeinde val. Dr. Keith Cloete, hoof van die Wes-Kaapse gesondheidsdepartement, sê die hospitaal is amper soos ’n familie-set-up. Hy sê dit is toegerus om van die moeilikste take goed uit te voer.