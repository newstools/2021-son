DIE Franse lug doen Dillyn Leyds, voormalige speler van Westelike Provinsie, Stormers en Springbokke, duidelik baie goed. Dié 28-jarige boorling van die Strand het sedert sy skuif van die Stormers na die Franse Top-14-klub La Rochelle baie goed gevaar by sy nuwe klub. Hulle het laas naweek die eindstryd van die Heineken Champions Cup teen Cheslin Kolbe se Toulouse verloor, maar kenners is dit eens dat Leyds se rugby ’n opwaartse kurwe volg. Hy was Maandagaand ’n gas op KC 107.7 se #OpDieHoofPawiljoen. “Die skuif het in ’n goeie stadium van my loopbaan gekom,” vertel Leyds, wat ewe tuis op heelagter as vleuel is. “Ek was baie gemaklik by die Stormers en dit was ’n verandering wat ek moes maak. “Ek moes myself net in ’n ander omgewing kry met ander spelers om my en om met ander mense te werk. “Ek sal nie sê dit het my loopbaan laat herleef nie, maar dit was net tyd vir my om die refresh-knoppie te druk. “Ons het ’n paar goeie Franse spelers hier, gemeng met ’n paar Kiwi’s en Aussies. “Die span het regtig goed gedoen. “Dit help jou as individu om jou standaarde en vertonings te lig. Raymond Rhule (ook ’n voormalige Stormer en Springbok) was een van ons sterspelers en dit het baie te doen met die mense om jou. “Dit was vir ons albei ’n geval van vars, Franse lug wat die selfvertroue in ons game gebring het.” Leyds het onlangs onthul dat die Springbok-bestuur aan hom erken het dat hy nie aan die Leeus-toer gaan deelnaam nie. Hy het egter nog drome om sy 10 toetse te vermeerder. “Ek het definitief nog Springbok-aspirasies,” erken Leyds. “Ek het terugvoer ontvang dat ek nie deel van die toer gaan wees nie, wat teleurstellend is. “Daar is baie toetse wat nog kom. “Ek moet net my deel doen en seker maak ek speel myself­ weer in aanmerking.”