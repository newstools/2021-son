NÁ SY sukses in die distrikstoernooi wil die Varsity Col­lege Cape Town-netbalspan nou op interprovinsiale vlak sy staal gaan toon. Dié span het sy laaste wedstryd in die A-liga van die Twizza Netball Club District Challenge met 60-11 teen Red Tigers gewen. Die jong vroue gaan nou as distrikswenner aan die Interprovinsiale weergawe van dié reeks deelneem. Kaptein As Janine du Toit (afrigter) se span daar wen, sal hy dan aan ’n nasionale kompetisie kan deelneem waarvan die eindstryde tussen 23 en 26 September sal plaasvind. Sabrina Vermeulen, kaptein van Varsity College Cape Town, sê in ’n verklaring: “Met die opbou tot die wedstryde se dae het ons regtig hard geoefen om ons beste te lewer. “Coach Janine het verskeie aanvallende en verdedigende drills met ons gedoen om ons tegniek te verbeter. “Dit het regtig gewerk toe ons die distrikte-eindstryd gewen het. “Nou gaan ons in die interprovinsiale toernooi speel en ons doel is om die nasionale kompetisie te haal.” Intussen gaan die lede van die Varsity College-span hul voorbereiding begin vir deelname aan die Tygerberg Netbal-liga en Universiteit Sport Suid-Afrika (USSA) later vanjaar. Die Twizza Interprovinsiale toernooi gaan van Julie tot Augustus plaasvind.