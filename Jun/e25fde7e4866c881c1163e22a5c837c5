HEROES! Dít is hoe Steve Barker (afrigter) sy Stellenbosch-spelers beskryf nadat hulle daarin geslaag het om hul Premierliga-status te behou. Stellies het in sy laaste wedstryd van die seisoen met 0-0 teen Golden Arrows in Durban gelykop gespeel en seker gemaak van sy 14de posisie op die punteleer. Dit was die span van die Eikestad se vierde wedstryd agtereenvolgens waarin geen doele aangeteken is nie. Barker het skertsend gesê dat hy nog nooit só baie gejubel en gejuig het ná ’n wedstryd waarin daar nie doele was nie. Die 53-jarige coach het gesê die pas afgelope seisoen is ’n baie moeilike een om te beskryf. “Daar was baie ups and downs en ons moes soms moeilike toestande trotseer,” het Barker gesê. “Ons moes vir alles veg wat ons wou hê. Tot die einde moes ons veg om ons status te behou. “Hulle sê mos jou tweede seisoen is die moeilikste en ons het dit dié seisoen beleef. Maar die toewyding van die spelers was ongelooflik. “Ek is baie trots op hulle. Elke speler in ons groep het die fans trots gemaak. Manne “Hulle het ook hul families en die klub trots gemaak. Hulle is almal heroes in my oë vir wat hulle dié seisoen gedoen het. “Baie van die jong spelers in die groep het dié seisoen manne geword,” het die afrigter bygevoeg. Barker is al lank in die game en besef dat sy span, die groot gesukkel dié seisoen ten spyt, goeie vordering getoon het. Volgens Barker het die senior spelers se invloed ’n groot rol gespeel in die span se stryd om sy status te behou. “Die senior spelers het deur die seisoen goeie leiding getoon. Hulle het gesorg dat die jonger spelers op koers bly,” het hy gesê. Barker besef ook dat sy span vorentoe aansienlik sal moet verbeter, veral wanneer dit kom by doele aanteken. Die span het in sy laaste 10 wedstryde net ’n enkele doel aangeteken – en dít boonop van die penalty spot. “Ons verdedigingslinie het egter opgemaak daarvoor. Ons was rotsvas agterlangs. Dié klub het ’n blink toekoms. Suid-Afrika gaan geskok wees om te sien wat ons gaan produce.”