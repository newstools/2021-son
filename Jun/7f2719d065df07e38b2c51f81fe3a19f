PHATUTSHEDZO “Shaun” Maswanganyi is Suid-Afrika se nuutste naelloop-sensasie. Die 20-jarige boorling van Soweto hardloop tans vir die Houston Cougars in Amerika. Hy het reeds Olimpiese kwalifiseringstye in die 100 m en 200 m afgeblits en spog tans met persoonlike beste tye van 10,04 sek. in die 100 m en 20,10 in die 200 m. Dié spoedvraat het op ’n Amerikaanse byeenkoms die 100 m in 9,87 sek. afgelê. Dit sou ’n nuwe SA senior rekord gewees het as dit nie deur wind ondersteun is nie. Hy het ook goud in die 200 m gewen, waar hy dit in 19,93 sek. afgeblits het, ook met die hulp van die wind.