IN PLAAS daarvan om inmates vroeër vry te laat en inwoners só in gevaar te stel, vaccinate eerder bewaarders en inmates en stop die verspreiding van die corona-virus in die mang. Dís die beroep van die vakbond die Public Servants Association (PSA). Dit kom nadat die minister van korrektiewe dienste en justisie, Ronald Lamola, onlangs gesê het dié departement beplan om sommige inmates bietjie vroeër vry te laat en onder korrektiewe toesig te plaas. Dis in ’n poging om die verspreiding van die corona-virus in tronke onder beheer te kry. Reuben Maleka, PSA-adjunkbestuurder, meen die inenting van bewaarders en gevangenes moet prioriteit geniet. Maleka sê verder: “Die PSA is van mening dat enige plan om oortreders voor die afhandeling van hul rehabilitasieprogram vry te laat, moreel verkeerd is. “Dit kan daartoe lei dat hulle verder misdrywe gaan pleeg tot die nadeel van die algemene samelewing.” Volgens Maleka het die pandemie ’n verwoestende impak op die land se ekonomie gehad en baie sektore het dus werkverliese, sowel as min of geen ekonomiese groei aangemeld nie. “Indien oortreders voortydig vrygelaat word, voordat hul rehabilitasieprogramme voltooi is, gaan dit ook vir hulle moeilik wees om werk te kry,” voeg Maleka by. “En dit sal tot ’n styging in misdaadsyfers bydra. Die PSA doen in die belang van gemeenskappe ’n beroep op die minister van korrektiewe dienste en justisie om oortreders nié vroeg vry te laat nie. “Verseker eerder dat die verspreiding van die virus in korrektiewe fasiliteite onder beheer gebring word deur entstof sonder enige vertragings aan oortreders en beamptes beskikbaar te maak.”