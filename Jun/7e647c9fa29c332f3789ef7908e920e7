SERGIO Pérez het gister in die Azerbeidjanse Formule Een Grand Prix ’n dramatiese oorwinning vir Red Bull behaal. Max Verstappen, sy spanmaat, was met vyf rondtes oor nog sterk op pad na ’n oorwinning voordat hy in ’n hoëspoed-ongeluk betrokke was. Die meermalige kampioen Lewis Hamilton het op sy beurt ’n fout begaan wat sy resies tot ’n einde gebring het. Maar dit was nie die einde van die drama nie. Ná die ongeluk het ál die ren­motors die rooi vlag gekry en moes na die kuipe terugkeer sodat die baan skoongemaak kon word. Almal moes toe weer in hul posisies aantree vir ’n tweede begin. Daar het toe nog net twee rondtes oorgebly. Daar het by die beginpunt reeds rook by Hamilton se Mercedes uitgeborrel. Dit was duidelik dat alles nie pluis was met sy remme nie. Die Brit het egter uitstekend weggespring en was in beheer toe hy die eerste draai bereik het. Veg Pérez was in die tweede plek. Dinge het toe lelik skeefgeloop vir Hamilton. Vir iemand wat so min foute op die renbaan maak, het Hamilton om onverklaarbare redes reguit aangehou en tot in die 16de posisie uitgesak. Dié keer was daar geen terugkom-kans vir die Mercedes-bestuurder nie. Daar was net nie genoeg tyd vir Hamilton om terug te veg nie en sy kans om punte in te samel, was daarmee heen. ’n Erg teleurgestelde Hamilton het uiteindelik in die 15de posisie klaargemaak. Dit was die eerste keer in 54 wedrenne dat Hamilton nie daarin kon slaag om punte in te samel nie. Dit was ook die eerste keer sedert 2018 dat so iets met dié Brit gebeur. Verstappen is dus steeds vier punte voor op die algehele punteleer. Gister se uitslag: 1. Sergio Pérez (Red Bull); 2. Sebastian Vettel (Aston Martin); 3. Pierre Gasly (AlphaTauri); 4. Charles Leclerc (Ferrari); 5. Lando Norris (McLaren).