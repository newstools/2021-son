DIE ANC wou Donderdag in die Wes-Kaapse wetgewer weet waarom Farrel Payne nog werk. Payne (55), hoof­direkteur van verkeersbestuur in die Wes-Kaap, het in Oktober 2020 in die Kaapstadse landdroshof verskyn op aanklagte van poging tot verkragting, seksuele aanranding asook crimen injuria. Die saak is later na die streekhof verskuif. Die EFF, Good-party en nou ook die ANC het al herhaaldelik vrae gestel oor waarom Payne steeds in sy pos aanbly nadat klagte van seksuele teistering verlede jaar teen hom gemaak is. Beskerm Donderdag het die ANC se skaduminister van vervoer, Lulama Mvimbi, ook sy stem dik gemaak. Mvimbi het gesê die Wes-Kaapse departement van vervoer beskerm die man en dat die klaer geen beskerming kry nie. “Hulle skuil agter tegniese punte en help nie die klaer nie. Ons baklei teen gender-based violence, dan gebeur dié goed. Waar is die regte van die vrou? “Hier is baie red tape en burokrasie betrokke en dit is waarom hy nog in sy pos is,” het Mvimbi bygevoeg. Die Wes-Kaapse minister van vervoer, Daylin Mitchell, het in antwoord op Mvimbi se vraag gesê die aanklagte is ernstig, maar ander faktore moet ook nog in ag geneem word. “Die besluit om die direkteur nie te skors nie, is gedoen ingevolge ’n regverdige en objektiewe beoordeling. “Alle faktore moet oorweeg word voordat iemand geskors kan word.” Payne is op borgtog van R5 000 vrygelaat en hy moet weer op 21 Junie in die hof verskyn.