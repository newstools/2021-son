DIE Kaapse darts-speler Cameron Carolissen het die vermoë om in Devon Petersen se voetspore te volg. Só sê die plaaslike organiseerder Lennie Thomas toe hy gevra is of Carolissen (25) dalk Suid-Afrika se tweede internasionale ster kan word. “Beslis, ja. Daar is geen twyfel dat hy die vermoë het om op die hoogste vlak deel te neem nie. Cameron speel tans soos ’n ware kampioen. Verwerf “Dis alombekend dat dit sy groot mikpunt is om professioneel te draai. “Hy sal dit kan doen, maar alles in die lewe verg harde werk. Onthou, dit het Devon 12 jaar geneem om te kom waar hy vandag is.” Die Carolissens is al jare lank bekende name in WP-darts. Cameron se pa, Matthew, en ma, Althea, was albei topspelers. Tayla, sy suster, het ook reeds nasionale kleure verwerf. Thomas voeg by indien ’n nasionale span nóú gekies moet word, sal Carolissen ’n certainty wees. Carolissen het laas jaar al ’n voorsmakie van die internasionale verhoog gekry toe hy in Londen aan die World Darts Cham­pionship deelgeneem het. Hy het ’n vrypas na die tweede ronde gekry toe sy Nederlandse teenstander, Martijn Kleermaker, in isolasie moes gaan nadat hy in kontak was met ’n persoon wat Covid-19 gehad het. Carolissen moes egter in die tweede ronde met 1-3 die knie buig voor Danny Noppert van Nederland.