DIE Suid-Amerikaanse sokkerkonfederasie (Conmebol) het bevestig dat Argentinië nie meer gasheer vir die Copa America-toernooi gaan wees nie. Die toernooi begin oor minder as twee weke en sou tussen 13 Junie en 10 Julie in Argentinië en Colombia gehou word. Dit sou die eerste keer in sy geskiedenis van 105 jaar wees dat die toernooi gesamentlik in twee lande plaasvind. Colombia is egter op 20 Mei as mede-gasheer verwyder nadat ’n vlaag protesoptogte in die land plaasgevind het. Nou het Conmebol aangekondig dat Argentinië ook gestroop is van die regte om die toernooi aan te bied. Volgens die beheerliggaam se voorsitter, Alejandro Domíngue, is die besluit “weens die huidige omstandighede” geneem. Argentinië ervaar tans ’n toename in Covid-19-gevalle. – AP