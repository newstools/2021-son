DIE Britse en Ierse Leeus-rugbytoer bly tans op dreef met die geskeduleerde wedstryde in Gauteng en Kaapstad. Maar indien nodig kan ál die toerwedstryde voortaan net in die Moederstad plaasvind. Die Suid-Afrikaanse regering het amptelik bevestig dat die toer nog in Suid-Afrika kan voortgaan. Daar was vrese oor die toekoms van die toetsreeks teen die Britse en Ierse Leeus, asook die toetse teen Georgië, nadat pres. Cyril Ramaphosa Sondagaand sy nuutste aankondiging oor Covid-19 gedoen het. Verwarring Suid-Afrika het gister vir minstens twee weke na ’n aangepaste vlak 4-inperking beweeg te midde van die derde vlaag van die Covid-19-pandemie wat die Reënboognasie getref het. Die aankondiging het verwarring veroorsaak en ernstige twyfel laat ontstaan oor of die toer van agt wedstryde sou voortgaan. Daar was geen duidelikheid oor die lot van sportgebeurtenisse in Ramaphosa se lang toespraak nie. Maandag is egter in die Staatskoerant bevestig dat alle professionele sport­byeenkomste steeds toegelaat gaan word. Aangesien reis na en van Gauteng verbode is, moet daar egter besluit word of die Leeus se vyf wedstryde wat vir dié provinsie geskeduleer is, sal voortgaan en of dit na ’n ander provinsie verskuif gaan word. Die wedstryd van Saterdag tussen die Britse en Ierse Leeus en die Goue Leeus in Johannesburg sal soos beplan voortgaan. Die oorblywende sewe wedstryde, insluitend die drie toetse teen die Springbokke, kan egter na Kaapstad verskuif word in ’n scenario waar dit nie meer lewensvatbaar geag word om tussen Gauteng en die Wes-Kaap te reis nie. Die Covid-19-situasie is minder ernstig in die Wes-Kaap en SA Rugby het na bewering reeds begin kyk om die toer na die Moederstad te skuif as ’n moontlike noodplan. Onderskeie Die Britse en Ierse Leeus gaan tans altesaam vyf wedstryde in Johannesburg of Pretoria speel, maar om die spanne se onderskeie bioborrels veilig te hou gaan ’n groot uitdaging wees gegewe die stygende Covid-19-getalle in dié provinsie. Rassie Erasmus, Suid-Afrika se direkteur van rugby en Jacques Nienaber, die Springbok-hoofafrigter, het ook Sondag onthul dat drie spelers, Herschel Jantjies, Vincent Koch en Sbu Nkosi, positief vir Covid-19 getoets is. Die hele groep is tans onder kwarantyn. Erasmus het bevestig dat hulle ’n groep van 45 spelers het om van te kies. Die onbeskikbaarheid van drie spelers behoort dus nie die span se voorbereiding te ontwrig nie.