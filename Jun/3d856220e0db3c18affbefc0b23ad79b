HARRY Maguire het homself fiks verklaar vir môre se Euro 2020-groep D-wedstryd teen Skotland. Die stryd in die Wembley Stadium is ’n moet-wen-ene vir die Skotte, wat ná 23 jaar terug is in die kampioenskapsreeks. Die 28-jarige kaptein van Manchester United is vir die afgelope maand reeds op die krukkelys weens ’n enkel­besering. Tyrone Mings van Aston Villa het saam met John Stones­ in Maguire se plek waargeneem in laas week se sege van 1-0 oor Kroasië. Maguire sê hy het ten volle herstel. “Ek is terug, ek voel goed en ek is beskikbaar. “Ek oefen al geruime tyd en ek sien daarna uit om weer te speel,” voeg die voormalige Leicester City-speler by. Hy was buite aksie vir United se laaste paar ligastryde en die Europa League-nederlaag teen Villarreal in Mei. Hy het ook Engeland se twee friendlies teen Oostenryk en Roemenië uitgesit, maar is steeds by Gareth Southgate se groep van 26 spelers ingesluit. Maguire erken dis nie die ideale situasie om ’n toernooi só te benader nie. “Natuurlik is dit ’n setback. “Ek het verwag om al ’n hele paar games vir Engeland agter die rug te hê.” –AP