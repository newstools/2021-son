“ONS MAMMIES HUIL.” So voel Avril Andrews, van Moms for Justice in Hanover Park, oor nog ’n kind wat raakgeskiet was. Tamika Henkeman van Hanover Park is nog steeds in die hospitaal na sy in die gangsters se kruisvuur beland het. Die 8-jarige het van die huiswinkel, wat naby hul huis is, gekom toe sy raakgeskiet is. Sy is in haar agterstewe raakgeskiet en die koeël het by haar sy uitgekom. Die voorval het Sondagmiddag helderoordag by Athburg Walk gebeur. Tamika is na die daghospitaal geneem, en daarna is sy na die Rooikruis-hospitaal geneem. Andrews se: “Die guns is in die verkeerde mense se hande, wat geen respek het vir ons kinders se lewens nie. “Die regering het hul rug op ons gedraai en kry geen ondersteuning nie. “Ons kinders is getraumatiseer oor die moorde in die gemeenskap.” Nog 'n mammie, Mary Claasen, sê: “Die regering sien nie die pyn wat ons mense deurgaan nie.” “Dit is onaanvaarbaar en dit kan met nog 'n kind gebeur.” Volgens Kashiefa Mohammed, van die Hanover Park gemeenskapspolisieringsforum, moet hulle duck and dive vir die koeëls. Mohammed sê: “Die polisie werk nie met ons nie, want hulle erken nie vir ons nie. “Ons werk hand-aan-hand met die buurtwag. “Die gangsters respekteer nie die curfew nie en die skietery gaan net aan.” Antonio van der Rheenen, 'n wyksraadslid, noem hy is bewus va ndie kind wat raakgeskiet was. “Ons veroordeel ten sterkte die skietery en hoop die polisie sal die verdagtes gou arresteer en opsluit.” Intussen sê die cops hulle ondersoek 'n poging tot moordsaak en dat niemand nog gearresteer is nie.