NÁ SY onlangse optrede in die Kunstekaap-teater het Victor Fredericks van Wolseley net een doel voor oë: Om so gou as moontlik sy eie musiek uit te reik. Victor was ’n gaskunstenaar by ’n geleentheid gereël deur die DAK Netwerk om hulde te bring aan wyle Danny Jordaan. Victor skryf al jare sy eie liedjies en het al op aanvraag gedigte vir bekendes soos Diana Ferrus getoonset. Hy het ook al skouers geskuur met die woordkunstenaar Willem Fransman Jr. Victor is egter nie net ’n sanger en liedjieskrywer nie, hy waag ook gereeld sy hand aan kortverhale en gedigte. Sy kortverhaalbundel, Voetpad oor die Witzenberg, het laas jaar die lig gesien en is bo verwagting goed ontvang. Droom Van die stories is op ware gebeure gegrond en die res is fiksie. Hy werk reeds aan ’n volgende boek wat hy hoop om voor die einde van die jaar uit te reik. Hy vertel hoe sy pa kleintyd vir hulle gedigte uit die Groot Verseboek voorgelees het op die plaas in Wolseley waar hy gebore is. “My groot droom is om voltyds musiek te maak en te skryf,” sê Victor. “My liefde vir musiek het in die kerk begin waar ek myself geleer het om kitaar en klawerbord te bespeel.” Vir eers fokus Victor daarop om ’n volledige album op te neem.