TWEE vermeende lede van die Outlaw-bende is verlede week in die Khayelitsha-prioriteitshof skuldig bevind aan ’n rits klagte. Dit sluit in moord, poging tot moord, die onwettige besit van ’n vuurwapen en ammunisie, en klagte wat verband hou met die Wet op die Voorkoming van Georganiseerde Misdaad (die Poca-wet). Cheslyn Abrahams is op vyf moordklagte, sewe van poging tot moord, vier van die besit van ’n onwettige vuurwapen, vier van die besit van onwettige ammo en Poca-klagte skuldig bevind. Uitgewis Sy maatjie Antino Sass­man is skuldig bevind op klagte van die besit van ’n onwettige vuurwapen en ammo, en Poca-klagte. Luidens die getuienis van sers. Clement Petersen, die ondersoekbeampte, het dié twee Valhalla Park vanaf Mei 2014 tot die einde van 2015 geterroriseer gedurende die turf war tussen die Outlaws en Rude Boys. Volgens Petersen het die oorlog byna die hele Rude Boys-bende uitgewis en niks of niemand is ontsien nie. Abrahams, ’n senior lid van die Outlaws-bende, het ook ’n onskuldige Somaliër gedood en ’n driejarige meisie in sy killing spree gewond. Petersen het getuig dat Abrahams nie net op sy rivals geskiet het nie, maar ook op dié wat dit sou waag om hulle te probeer help tydens ’n skietery. Volgens ’n betroubare bron was Abrahams vir baie meer mense se dood verantwoordelik, maar dit kon net nooit bewys word nie. Hy word wyd as vreesloos beskryf. Abrahams (23) het reeds op 16-jarige ouderdom met sy trigger-happy maniere begin, vertel Son se bron. Die twee bly in aanhouding. Vonnisoplegging begin op 29 Junie.