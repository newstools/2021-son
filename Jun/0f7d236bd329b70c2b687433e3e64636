DIE Proteas begin Saterdag hul opmars na die T20 Wêreldbekertoernooi met die eerste van vyf T20-wedstryde teen die Wes-Indiese Eilande in St. George­’s in Grenada. ’n Groep van 19 spelers slyp tans vir die reeks met die oog op ’n plek in die finale Wêreldbeker-groep. Dis veral in die middelorde waar daar op die oog af ’n tekort aan slaankrag is. Die ervare David Miller is nog daar en kan as ’n sekere keuse beskou word. Daar is ook sprake dat die uitgetrede Faf du Plessis wel beskikbaar kan wees vir dié toernooi, hoewel hy nie ’n nasionale kontrak het nie. Die middelorde lyk egter papierdun sonder Du Plessis, AB de Villiers en JP Duminy, wat die afgelope dekade die hart van Suid-Afrika se kolf­span in veral witbal-krieket was. Die top-orde en boulaanval lyk egter meer gedug. Die nuwe kaptein, Temba Bavuma, sal na verwagting met Quinton de Kock die kolfbeurt begin. Aiden Markram, Janneman Malan of Reeza Hendricks sal bes moontlik op nommer drie kolf of dalk De Kock se aanvangsmaat wees indien Mark Boucher (coach) Bavuma eerder op nommer drie inspan. Rassie van der Dussen behoort die kolfbeurt te anker op nommer vier met Miller wat op nommer vyf telkens die grenstou sal moet opsoek. Kyle Verreynne en Heinrich Klaasen is ook aanspraakmakers om ’n plek in die middelorde, maar Boucher en kie kan dalk ook verkies om twee van hul veelsydige spelers, Andile Phe­hlukwayo, George Linde en Dwaine Pretorius, in te span. Kagiso Rabada, Lungi Ngidi en Anrich Nortjé kies hulself en Tabraiz Shamsi is ’n ster in T20’s. Lizaad Williams, Sisanda Magala en Bjorn Fortuin kan ook ’n kans kry. T20-GROEP: Temba Bavuma (kaptein), Quinton de Kock, Bjorn Fortuin, Reeza Hendricks, Heinrich Klaasen, George Linde, Sisanda Magala, Janneman Malan, Aiden Markram, David Miller, Lungi Ngidi, Anrich Nortjé, Andile Phehlukwayo, Dwaine Pretorius, Kagiso Rabada, Tabraiz Shamsi, Rassie van der Dussen, Kyle Verreynne, Lizaad Williams.