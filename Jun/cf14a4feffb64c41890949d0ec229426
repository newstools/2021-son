'N GESKORSTE ANC-takvoorsitter en raadslid is 'n tien jaar tronkstraf opgelê vir die verkragting van 'n vrou. Sibongiseni Baba van Matatiele is Dinsdag in die Mount Fletcher-streekhof gevonnig. Die 43-jarige se 33-jarige slagoffer was deel van die EPWP in Baba se afdeling. Volgens die nasionale vervolgingsgesag het die voorval op 26 Januarie 2019 plaasgevind. Die slagoffer is na bewering deur Baba se assistent en haar toesighouer, Leota Tlala, by haar huis opgetel en na Baba geneem. Volgens die NVG het Baba vir Tlala gestuur om die slagoffer te gaan haal, terwyl hy buite in die kar gewag het. Voor die twee egter by die kar gekom het, het Tlala die slagoffer gedwing om aan sy private dele te vat. Nadat hulle in die kar geklim het, het hulle eers na 'n afgeleë plek gery waar Baba haar seksueel probeer aanrand het. Luxolo Tyali, 'n woordvoerder vir die NVG, vertel: "Die vrou het terugbaklei en dit is toe hulle na 'n ander plek ry waar sy uit die kar gehaal en toe verkrag is." Nadat sy by haar huis opgedaag het, het die vrou die voorval aan haar vriend, 'n buurman en haar ma vertel. Die twee mans is kort daarna in hegtenis geneem. Tydens hul verhoor het Baba en Tlala ontken dat hulle ooit enige seksuele kontak gehad het met die slagoffer en beweer dat dit 'n politieke komplot is. Landdros Phathiswa Mjame het tydens uitspraak genoem dat die mans hul posisies misbruik het. Tlala is 'n vyf jaar tronkstraf opgelê vir seksuele aanranding en Baba 10 jaar. Intussen sê Lulama Ngcukayithobi, sekretaris van die ANC in die Oos-Kaap, die party het Baba in 2019 reeds geskors toe hy aangekla is. - News24