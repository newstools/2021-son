DIE broers Nqobile en Siphesihle Ntuli gaan ’n trotse tradisie volhou wanneer hulle Suid-Afrika se manshokkiespan op die Olimpiese Spele in Tokio verteenwoordig. Hulle is die vierde stel broers wat sedert 1996 na die Spele gaan. In die Ntuli-broers se geval is dinge hierdie keer effens anders. Nqobile is as speler by die manshokkiespan ingesluit terwyl Siphesihle ’n hulpafrigter is. Dis nie die eerste keer dat die broers dié rolle in ’n groot toernooi vervul nie. Hulle het dit ook in 2018 in die Wêreldbeker-toernooi gedoen. Nqobile (“Bili”) en Siphesihle (“Sihle”) sê hul ma is hul grootste aanhanger. Volgens Sihle is alles wat hulle tot dusver bereik het, te danke aan hul ma se ondersteuning en passie. “Dis ons ma wat ons aangemoedig het om hokkie te speel. Sy was self nie ’n slegte hokkiespeler in haar dae nie en het op skool provin­siaal gespeel.” Sihle, wat sewe jaar ouer as Bili is, was self ’n ywerige hokkiespeler. Hy het vir Suid-Afrika se o. 16- en o. 18-skolespan en vir Suid-Afrika se o. 21-span gespeel. Hy was ook ’n lid van die Suid-Afrikaanse span. Ongelukkig moes hy weens ’n knaende laerugbesering reeds op 23-jarige ouderdom as speler aftree. “Een van my grootste spyte is dat ek en Bili nooit saam vir Suid-Afrika kon speel nie. As ek eerlik is, was hy altyd ’n beter speler. Hy het in 2015 sy debuut vir die Pro­teas gemaak. Ek is in 2018 as hulpafrigter aangestel.” Volgens Sihle, wat ook die manspan by Tuks in Pretoria afrig, is hul passie vir hokkie aangesteek deur sokker kyk. “Ons albei het op skool sokker gespeel, maar uiteindelik het ons verkies om hokkie te speel. Ons is egter steeds albei groot sokkerondersteuners. Ek ondersteun Chelsea, terwyl Bili ’n ondersteuner van Manchester United is. My ma ondersteun ook Chelsea. Dit sorg vir interessante gesinsgesprekke.” Daar word verwag dat twee broers soms kan verskil oor wat op die hokkieveld moet gebeur, maar volgens Sihle gebeur dit min. “Ons het albei baie sterk persoonlikhede. Wanneer ons verskil, is dit eintlik wonderlik. “Dis belangrik om dinge uit die perspektief van ’n speler te hoor. Dit laat my weer dink oor die manier waarop ek as afrigter te werk gaan,” het Sihle bygevoeg.