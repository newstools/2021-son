’N MUSIKANT van Johannesburg het die grootste Vadersdag­geskenk gekry toe hy sy suster ná 43 jaar opgespoor het. Prins Davids (58) soek sedert 1976 sy familie nadat hy, sy suster en ’n broer saam met hul pa, Bobby Mfiki, na die Oos-Kaap gegaan het om hul familie daar vir die eerste keer te ontmoet. Sy ma, Elizabeth Davids, en vyf van sy broers en susters, het in die Kaap agtergebly. Ongelukkig het sy pa in die Oos-Kaap siek geword. Hy het TB opgedoen en was ses maande in die hospitaal voordat hy afgesterf het. Davids het daarna nooit weer van sy ma of sy ander broers en susters in die Kaap gehoor nie. Oorlede Op 15-jarige ouderdom moes hy skool verlaat om sy broer en suster te onderhou. Sy jonger broer wat saam in die Oos-Kaap was, is intussen oorlede. Sy ander suster, Mariaan Mfiki, woon steeds in die Oos-Kaap, maar hy het intussen na Johannesburg verhuis. Davids sê: “Ek het nog al die jare na my familie in die Kaap gesoek. “Ek was deel van ’n KhoiSan-WhatsApp-groep in die Wes-Kaap in 2018, maar my foon het gebreek en ek het ál my kontakte verloor. “ ’n Paar weke terug het ek weer aangesluit by die groep en my besonderhede daar geplaas. “Lede van Track n Trace het my gehelp om my suster op te spoor. “Sy is al een wat nog oorgebly het van my familie in die Kaap. “Ek het Sondag vir die eerste keer met haar gepraat, nadat die mense van Track n Trace haar Saterdag opgespoor het. “Ek sien verskriklik uit daarna om my suster Grietjie Davids weer te sien. “Ek is baie opgewonde en ons beplan ’n reunion binnekort.” Grietjie is 63 jaar oud en woon tans in Sir Lowry’s Pass. Haar dogter, Alicia Davids sê: “My ma het al die jare gewonder of haar broers en susters nog lewe. Sy is hartseer en bly om met haar broer en suster te versoen ná al die jare. Gewerk “Sy kon dit nie glo toe ek haar vertel van haar broer en suster wat lewe nie. Sy kon net huil van blydskap.” Davids het by sy ouers in Firgrove gebly voordat hy saam met sy pa Oos-Kaap toe gegaan het. Sy pa het vir ’n boumaatskappy gewerk en het op hul perseel gewoon. Nadat hy in die Oos-Kaap siek geraak het en nie meer vir die maatskappy kon werk nie, moes sy vrou en kinders die perseel verlaat. Volgens George Williams van Track n Trace is hulle baie bly om die familie bymekaar te bring en hulle is besig met reëlings vir ’n regte family reunion oor drie weke.