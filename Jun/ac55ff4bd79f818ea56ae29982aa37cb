CRISTIANO Ronaldo se vermoë om rekords te laat kantel, ken geen einde nie. Die Portugese talisman-kaptein is die eerste speler wat in vyf Europese kampioenskapsreekse deelneem. Ja, dis reg. Vyf! Dit volg nadat die 36-jarige CR7, soos hy ook bekend staan, die verdedigende Europese kampioen Dinsdag in Boedapest voor 67 000 ondersteuners na ’n oorwinning met 3-0 oor Hongarye gelei het. Ronaldo, wat sterk gelink word met ’n skuif terug na Manchester United in die Premierliga, het van voor gelei met twee doele laat in die wedstryd. Dit sluit ook ’n strafskop van die strafskopmerk in die 87ste minuut in. Dié Juventus-ster, wat nou 11 doele het, het Michel Platini (9 doele) verbygesteek as die kompetisie se algehele beste striker. Ronaldo het nou 106 doele in 176 wedstryde vir Portugal – net 3 doele weg van Iran se Ali Daei, wat steeds die rekord hou vir die meeste internasionale doele (109). Nederlaag Portugal, wat geloot is in groep F, die sogenaamde groep van dood, saam met Frankryk en Duitsland, kort ’n sege oor laasgenoemde om sy kwalifikasie na die uitkloprondes te verseker. Joachim Löw (manager) en sy Duitse span sal ’n nederlaag móét vermy om hul Euro 2020-veldtog lewend te hou. – AP