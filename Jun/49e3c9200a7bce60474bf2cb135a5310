UITSPRAAK is in die arbeidshof in Johannesburg voorbehou in die geskil tussen die United National Transport Union (Untu) en Prasa oor die uitbetaling van ’n salarisverhoging. Untu en Prasa het in Oktober 2020 ooreengekom op ’n verhoging van 5% en dat daar geen afleggings sal plaasvind nie. Waarnemende regter Reghana Tulk het gesê sy sal later uitspraak lewer. ’n Woordvoerder van Untu, Sonja Carstens, sê Prasa het in Oktober 2020 ingestem tot ’n verhoging, maar teen Desember nog nie betaal nie. Die unie is arbeidshof toe en Prasa het ’n gedeelte betaal. Dié saak gaan oor die dringendheid van die uitbetaling, maar die hof meen die saak is nie so dringend nie. Adv. Greg Fourie (SC), namens Untu, voer aan die hof het ’n fout gemaak deur te bepaal dat die saak oor die uitbetaling nie dringend is nie. Volgens hom moes Prasa op 1 April weer betaal, maar het weer versuim. Volgens Carstens ontken Prasa nie dat daar ’n ooreenkoms is nie. “Prasa het nie aan die hof gesê waarom hy nog nie betaal het nie. Hy sê net dis nie dringend nie. Prasa is, soos ons, gebonde deur die kollektiewe oorreenkoms.”