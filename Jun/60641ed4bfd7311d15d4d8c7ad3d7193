BILL Ho (52), beter bekend as Wong, is Woensdag in die Khayelitsha-streekhof skuldig bevind dat hy ’n geheime perlemoenbesigheid bedryf het. Die Chinese burger het skuldig op die aanklag gepleit, asook dat hy die Wet op Lewende Mariene Hulpbronne oortree het. Volgens Zinzi Hani, ’n Valke-woordvoerder, is die beskuldigde op 13 Februarie verlede jaar deur die Valke en die K9-eenheid van Gauteng in hegtenis geneem ná ’n operasie wat ’n sindikaat oopgevlek het wat by perlemoenstropery betrokke was. Hy is tot vyf jaar tronkstraf gevonnis vir die hoofaanklag en ’n verdere vyf jaar tronkstraf omdat hy die Poca-wet oortree het. Betaal Albei vonnisse is vir vyf jaar opgeskort met streng voorwaardes. Hy is ook ’n korrektiewe vonnis van twee jaar opgelê. Die hof het die beskuldigde beveel om R32 980 aan die batebeslagleggingseenheid te betaal. Daar is ook op drie voertuie beslag gelê. Sy medebeskuldigde, wat as die kingpin in die misdade bestempel is, het reeds op 9 Februarie skuldig gepleit op aanklagte dat hy die Poca-wet en Wet op Lewende Mariene Hulpbronne oortree het, Hy is ses jaar tronkstraf opgelê.