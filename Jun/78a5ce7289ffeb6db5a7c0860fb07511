’N REKORDGETAL (32,6%) mense is nou werkloos in Suid-Afrika. Aan die einde van die laaste kwartaal laas jaar was dit reeds op 32,5%. Nou, aan die einde van vanjaar se eerste kwartaal, het dit na 32,6% gestyg. Volgens Statistieke Suid-Afrika (SSA) is daar nou 7,24 miljoen Suid-Afrikaners werkloos. Teen einde laas jaar was dit 7,23 miljoen. Suid-Afrika is die Afrikaland met die beste industriële ekonomie, maar die land sukkel al baie lank met werkloosheid. Miljoene mense leef in erge armoede en ongelykheid bly ’n groot kopseer. Toe die corona-virus-pandemie verlede jaar begin het, het dinge net vererger en die arbeidsmark is verwoes. SSA sê die meeste mense het hul werk in konstruksie verloor, gevolg deur die handels­wêreld, privaat huishoudings, vervoer en landbou. Risenga Maluleke van SSA het gister op ’n perskonferensie gesê die boubedryf is al geruime tyd onder druk. Hoogste “Dit wys al lank verliese onder die bruto binnelandse produk (BBP) en daar is lank reeds werkloosheid in daardie sektor,” sê Maluleke. Volgens hom is 87 000 konstruksie-jobs die afgelope kwartaal verloor. Dít is 7,2% van al die jobs in die sektor en 2,9% van die BBP. “In die handelsbedryf is 84 000 jobs verloor. Dít is 19,9% van alle handel-jobs en 16,2% van die BBP,” sê hy. Dit is die hoogste wat werkloosheid in SA was sedert die opname in 2008 begin is. – Reuters