’N 29-JARIGE man, wat vir die besit van dwelms gearresteer is, is dood nadat hy na bewering deur polisielede aangerand is. Die man van Johannesburg het hom na bewering ook teen arrestasie verset. Die man se broer het foto's en videos van die voorval op 12 Junie geneem. Ndileka Cola, 'n woordvoerder vir die Onafhanklike Polisieondersoekdirektoraat, sê die aanranding was na bewering deur lede van die Jeppe-polisiestasie in Johannesburg. Sy voeg by: "Die voorval het voor die oorledene se meisie en broer gebeur. "Die meisie het probeer om 'n saak teen die beamptes te maak, voor haar boyfriend oorlede is. "Die broer van die oorledene het video-materiaal van waar die beamptes sy broer aanrand. Hulle het ook die registrasienommer van die voertuig gevat, wat intussen bevestig is dat dit aan die Jeppe-opsporingspan behoort." Volgens Cola is die verdagte vrygelaat nadat die saak nie op die hofrol geplaas is nie. Sy bevestig ook dat Opod die saak ondersoek. - News24