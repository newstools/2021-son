DIE familie van ’n jong vrou wat in ’n kar moes kraam nadat sy na bewering by 'n kliniek in Limpopo weggewys is, wil nou stappe teen die verpleegsters neem. Die bewering is dat verpleegsters van die Mapela-kliniek in Mokopana geweier het om die 25-jarige Hellen Kekae te help omdat daar 'n kragonderbreking was. Kekae moes toe met haar ma se hulp op die agterste sitplek van ’n buurman se kar geboorte geskenk. Junior Mabusela, 'n familiewoordvoerder, sê verpleegsters het weens die kragonderbreking geweier om aan hulle aandag te gee en het hulle na die George Masebe-hospitaal, enkele kilometers verder, verwys. Mabusela vertel verder daar is ook nie gepoog om ’n ambulans te ontbied nie. Hy sê Kekae is getraumatiseerd weens die voorval. Neil Shikwambana, woordvoerder van die gesondheidsdepartement in Limpopo, sê die verpleegsters kon Kekae nie help of ’n ambulans ontbied nie weens uitdagings wat beurtkrag veroorsaak het. Die familie glo dat die voorval vermy kon gewees het as die verpleegsters gewillig was om te help.- SABC News