ETLIKE families is gebroke nadat hul geliefdes in ongelukke gesterf het. In die een ongeluk wat op die N1 tussen Laingsburg en Beaufort-Wes gebeur het, het ’n egpaar, Annie en Patrick Stemmet, van Beaufort-Wes, gesterf. In die ander ongeluk wat by die Bergsig-afdraai in Caledon op die R316 plaasgevind het, is ’n pa en sy seuntjie dood. Jandre Bakker, woordvoerder van die Wes-Kaapse departement van vervoer en openbare werke, het albei ongelukke bevestig. Volgens Bakker was die Stemmet-paartjie se VW Polo in ’n trompop botsing met ’n Toyota-bakkie betrokke. Hy bevestig: “Twee persone het in die VW Polo gesterf terwyl die man wat bestuur het in die bakkie gesterf het. “Die vrou wat die passasier was, is per helikopter na die hospitaal geneem. “Die Caledon-voorval het op die R316 by Caledon by die Bergsig-afdraai gebeur­. “Die botsing was teen ’n Nissan-bakkie waarvan die bestuurder al insittende was. Hy is lig beseer. “In die VW Jetta was vyf insittendes. Een volwasse man is op die toneel dood en ’n jong kind het later aan sy beserings beswyk.” Tyding ’n Familielid van die Stemmet-paartjie wat anoniem wil bly, het aan Son gesê dat hulle erg geskok was toe hulle die tyding per telefoon kry. Volgens die familielid het hulle nie baie inligting rondom die ongeluk nie. Al wat hulle weet, is dat die paartjie by familie in Laingsburg gekuier het, sê die familielid. Sy vertel: “Ons is baie hartseer. Dit is nog ’n groot skok vir ons.” ’n Polisiewoordvoerder, sers. Noloyiso Rwexana, het bevestig dat die polisie ’n saak van strafbare manslag ondersoek ná die ongeluk wat Sondag gebeur het. Rwexana sê: “Drie mense is dood. Die omstandighede rondom dié ongeluk word deur die polisie ondersoek.”