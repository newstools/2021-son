HOSPITALE en die ambulansdienste in Gauteng is besig om die druk van die stygende Covid-19-infeksies te voel. Dit maak dat die Suid-Afrikaanse mediese navorsingsraad (SAMNR) nou 'n beroep op die regering gedoen het om mediese noodreaksie te prioritiseer en te verbeter. Veral in die lig daarvan dat die voorgesette sluiting van die Charlotte Maxeke-hospitaal ook ander gesondheidsfasiliteite benadeel. In April het 'n brand deur dele van dié fasiliteit gesleep wat tot die sluiting van die hospitaal gelei het. Dit het nou 'n rippeleffek met omliggende hospitale wie massiewe druk ervaar. Terwyl ambulansdienste nou gedwing word om langer afstande te reis om pasiënte te vervoer wie lewensreddende behandeling benodig. Dr. Fareed Abdullah, direkteur vir vigs en TB-navorsing aan by die SAMNR, verduidelik die toenemende gevalle Covid-19 en hospitaaltoelatings plaas 'n groot druk op ambulanspersoneel. "Gegewe die probleem met hospitaalkapasiteit in Johannesburg en Tembisa moet daar ook seker gemaak word dat ambulanse en mediese nooddienste optimaal werk. Dit is sodat pasiënte na enige plek waar ’n hospitaalbed bestaan, verplaas kan word. "Dit is nie maklik om eenvoudig net ’n pasiënt in ’n ambulans te sit nie, omdat die pasiënt soms op ’n ventilator of suurstof moet wees." Terwyl meer as 3500 inwoners in openbare sowel as privaat fasiliteite vir Covid-19 behandel word, is ’n hospitaal so groot soos Charlotte Maxeke broodnodig in dié provinsie. Intussen bly besonderhede om die hospitaal te heropen onduidelik.