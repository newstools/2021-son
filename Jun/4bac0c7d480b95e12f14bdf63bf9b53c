BRITNEY Spears (39) se suster Jamie Lynn Spears (30) sê sy ondersteun dalk nie haar suster soos wat die publiek wou hê sy moet nie, maar Britney het nog altyd haar liefde en ondersteuning gehad. Die fans van die “I’m a Slave 4U”-sangeres het klippe na haar aktrise-suster gegooi nadat Britney laas week in ’n hof getuig het hoe die “abusive” konservatorskap van haar pa en ander familielede oor haar sake­ haar lewe oorneem en beheer. Britney se fans het gevoel Jamie Lynn kon meer gedoen het om haar suster uit hul pa se kloue te kry. Die jonger sussie laat hoor: “Die enigste rede waarom ek voorheen niks gesê het nie, is oor ek gevoel het my suster moes eers vir haarself praat voordat ek iets sê. “Noudat sy haar deel gesê het oor hoe sy voel en wat sy nodig het, kan ek ook uitpraat. “Ek gee nie om of sy in die woestyn wil gaan wegkruip en ’n gazillion babas in die middel van nêrens wil hê en of sy wil terugkom en die wêreld dominate soos sy voorheen gedoen het nie. “Al doen sy een van dié, het ek niks om te verloor of te werf nie. “Die situasie raak my nie omdat ek nét haar suster is wat bekommerd is oor haar geluk.”  Volgens Jamie wil sy niks anders as Britney se suster wees nie – en sy ondersteun haar soos net ’n suster kan. “Ek het besluit om net as ’n suster in haar lewe deel te neem en as ’n antie vir haar seuns. “Miskien het ek haar nie ondersteun soos die publiek wil hê met hashtags in die sosiale media en al daai nie, maar ek kan julle verseker dat ek my suster ondersteun het lank voordat daar ’n hashtag was en ek sal haar nog lank daarna ondersteun.” Britney is die mammie van twee seuns, Sean Preston Federline (15) en Jayden James Federline (14). Sy het die seuns saam met haar eks Kevin Federline.