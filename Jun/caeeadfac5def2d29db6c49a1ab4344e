SHABNIM Ismail en Anrich Nortjé, snelboulers van onderskeidelik die Proteas se vroue- en man-span, het die kollig gesteel by Krieket Suid-Afrika se prysuitdelings. Ismail en Nortjé het met onder andere die toekennings vir speler van die jaar in hul onderskeie afdelings weggestap. Dis die tweede keer dat Ismail, ’n vurige, aggressiewe bouler, dié gesogte prys opraap. In die vroueafdeling was Ismail (32) besig met haar eie “Operasie Vat Alles”. Sy is ook as vrouekrieketspeler van die jaar aangewys. Die 32-jarige – die enigste Suid-Afrikaanse bouler wat meer as 100 paaltjies in internasionale T20’s geneem het – het dié gesogte toekenning in 2015 ook gewen. Sy was ook die vroue se T20-speler van die jaar en is ook met die spelers se speler van die jaar-toekenning beloon. “Anrich en Shabnim het die hoogste standaarde gestel wat ons van ons ikoniese Protea-spelers verwag,” het Pholetsi Moseki, waarnemende uitvoerende hoof van KSA, gesê. “Anrich se internasionale loopbaan tot op hede was opmerklik. Ek wens ál ons wenners van harte geluk en ek wil ook van die geleentheid gebruik maak om erkenning te gee aan ons ??skeidsregters, personeel­lede en tellinghouers. “Ek wil ook graag ’n spesiale huldeblyk bring aan ons mediese span, wat wondere gedoen het sodat ons uiteindelik krieket kon speel. “Dié het standaarde gestel om bioveilige fasiliteite te bied wat vergelyk met die beste in die wêreld.”