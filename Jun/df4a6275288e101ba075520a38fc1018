HEIDELBERG. – ’n Vrou van hier wat glo sedert 2012 verkeerdelik as gestorwe geklassifiseer is, sukkel nou al sewe jaar om van haar “spookstatus” ontslae te raak. Maria Magdalena September (57) van Diepkloof sê haar ma, wat in 2012 gesterf het, het dieselfde voorname as sy gehad. Stem Volgens September sukkel sy nou al die afgelope sewe jaar om háár as lewend verklaar te kry. “Ek het eers die fout agtergekom toe ek in 2014 by die stemlokaal wou stem. Toe moes ek hoor dat ek dood verklaar is. “Dit was die begin van my probleme, want van toe af het ek nie meer toegang tot my bankrekening nie.” “Dit bring mee dat ek tot op hede nie toegang tot my swaarverdiende spaargeld het nie.” Sy vertel gefrustreerd dat sy ook nie ’n nuwe bankrekening kan open nie. Hier is talle inwoners met soortgelyke probleme rakende nuwe aansoeke vir hul ID’s en geboortesertifikate, trousertifikate en gades se doodsertifikate. Pieter Esau (71) het al in Februarie 2019 aansoek gedoen vir ’n afskrif van sy trousertifikaat. Esau, ’n wewenaar, benodig dit om die verkoop van sy huis af te handel. Die kantoor van binnelandse sake in George is al vele kere vir kommentaar genader, maar kan duidelik nie verklaarbare redes verskaf vir die probleem met dié twee se aansoeke nie. Die enigste terugvoer is dat die saak aandag geniet en na hoër op verwys sal word.