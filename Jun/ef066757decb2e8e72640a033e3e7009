VAN WYKSDORP. – ’n Tragedie het ’n familie hier dubbel geslaan. ’n Beweerde stryery oor geld vir groceries het moontlik aanleiding gegee tot die dood van Jan Jordaan (46). Volgens ’n kennis van die familie het die verdagte by die slagoffer gewoon. Die bewering is dat Jordaan­ se meisie se broer hom doodgesteek het. Jonathan Jantjies, ’n vriend van die familie, vertel: “Dis maar hartseer, ja. Ek ken hulle almal so goed. Die outjie wat gesteek het, was vriende met Jan. “Hulle het daai jare van Jansenville na Van Wyksdorp getrek. Ek het hom nog twee weke gelede by Pep Stores raakgeloop. “Hy het saam met my op ’n plaas gewerk.” Volgens die kennis van die familie is die meisie verskriklik hartseer en nie gereed om te praat nie, want dis haar kêrel wat deur haar broer doodgesteek is. “Nou sit sy met ’n dubbele seer,” het Jantjies bygevoeg. Kapt. Malcolm Pojie, ’n polisiewoordvoerder, het by navraag gesê: “Luidens beweringe het die slagoffer, Jan Jordaan, en die verdagte glo oor kosgeld gestry toe die 31-jarige verdagte die slagoffer met ’n mes gesteek het. “Hy (Jordaan) is in sy kamer oorlede waar Saps hom gekry het. Die verdagte, wat by dieselfde adres in Proteastraat as die slagoffer woon, is op ’n klag van moord in hegtenis geneem.”