DIE verhoor van ’n man van Oudtshoorn wat tereg staan op twee aanklagte van poging tot moord, is Dinsdag in die Oudtshoorn-streekhof vir slotbetoë uitgestel. Dit volg nadat die verdediging ook sy saak gesluit het. Juan Steyn loop hof oor hy glo op 20 April 2016 die lewe van Mei Willemse en Hendrik Mars, wat saam met hom by Oudtshoorn Engineering gewerk het, in gevaar gestel het deur diesel in ’n put onder ’n voertuig waaraan hulle gewerk het, aan die brand te steek. Volgens Mars het hy en Willemse toe albei brandwonde opgedoen waarvoor hulle hospitaalbehandeling moes ontvang. Hy’t ook getuig die beskuldigde se pa het hulle R10 000 beloof om stil te bly oor die voorval, maar hulle het nie ’n sent gekry nie. Aanpas Hy’t ook getuig dat hy, Willemse en Steyn goed oor die weg gekom het. Steyn se regsverteenwoordiger, Christo van der Bergh, het dit aan Mars gestel dat hy nie vrae wat aan hom gestel word, beantwoord nie en sy weergawe voortdurend aanpas. Willemse het getuig hy’t nie gesien Steyn steek ’n vuurhoutjie aan nie, maar hy’t skielik vlamme op die grond gesien. Terwyl Steyn besig was om die vlamme dood te trap, was daar ’n ontploffing in die put. Hy kon onder kruisverhoor nie verduidelik waarom hy eers ses maande ná die voorval ’n saak by die polisie gaan maak het nie. Steyn ontken dat hy ’n vuurhoutjie aangesteek het. Die saak is tot 5 Julie uitgestel.