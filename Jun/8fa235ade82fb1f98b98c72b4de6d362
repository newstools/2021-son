DIE Protea-krieketspan se boulafrigter, Charl Langeveldt, het sommer baie goeie herinneringe van die Karibiese Eilande. Die Paarliet het in 2005 in ’n eendagwedstryd tussen Suid-Afrika en die Wes-Indiese Eilande feitlik eiehandig sy span se sege gewaarborg met ’n driekuns in die laaste boulbeurt. ’n Sterk Windies-span – Brian Lara, Chris Gayle, Shivnarine Chanderpaul en Dwayne Bravo het almal in dié wedstryd gespeel – het vier van die laaste beurt makeer met drie paaltjies in die bank. Bravo het vroeg in die beurt ’n enkellopie na regby gekry voordat Langeveldt Ian Bradshaw, Daren Powell en Corey Collymore met agtereenvolgende balle laat terugstap het. “Ek het goeie herinneringe van die Wes-Indiese Eilande. Dis goed om terug te wees,” het die voormalige tronkbewaarder aan ’n KSA-woordvoerder gesê. “Toe ons ingevlieg het, het van die locals my herinner aan ’n spesiale oomblik in 2005. Ek geniet die Karibiese Eilande – ek het dit geniet in my speeldae en so ook nou as afrigter.” Oor daai driekuns het Langes, soos hy in die krieketwêreld bekendstaan, gesê: “Ons was baie ontspanne in daai stadium, want hulle het die wedstryd beheer. Ek het vir Smithie (Graeme Smith) gesê ons moet vir Bravo vroeg van die slag af kry en dan kan ons die stertkantkolwers aanval. Die res, soos hulle sê, is geskiedenis.” Ná konsultasie met Langes het Smith die veldwerkers ingebring. Dit het Bradshaw gulsig gemaak en hy wou Langeveldt se reverse swing-bal vir ’n ses slaan. Hy is egter geboul. Powell het dieselfde probeer, maar sy paaltjies is ook versteur. Collymore het probeer om verdedigend te speel, maar die omgekeerde swaai het sy kolf aan die binnerand geklop en hy is bvp betrap. Suid-Afrika en die Windies se eerste toets begin Donderdag in St. Lucia.