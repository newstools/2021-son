WOLSELEY. – ’n Paar broodwinners sal nie kos op hul gesin se tafel kan sit nie omdat ’n projekbestuurder hulle na bewering nooit betaal het nie. Ronel Snyers (32), ’n sakevrou wat al jare in die bosboubedryf werk, eis nou duisende rande van Jeremy Samuels omdat hy haar en haar werkers na bewering nog niks betaal het nie. Snyers het al van kleins af ’n liefde vir die natuur. Sy het haarself ook geleer oor verskillende plantspesies. Vandag is sy een van die omgewing se mees suksesvolle sakevroue in dié bedryf. “Ek het my besigheid in die social media versprei met die hoop om dit verder uit te brei en veral jong werklose mense werk aan te bied,” het Snyers gesê. Volgens haar het Samuels haar social media post raakgesien en na haar uitgereik. Sy beweer hy het haar ’n groot kontrak van duisende rande aangebied. In hul gesprek het Samuels gevra of sy genoeg mannekrag het. Hy wou gehad het dat hulle so gou as moontlik ’n plantspesie in die woude van Wolseley moet uitroei, het Snyers verduidelik. Volgens haar was die kontrak vir so bietjie meer as ’n maand. Sy en haar span van ses het die werk toe suksesvol afgehandel. Snyers sê nadat die werk voltooi is, het sy op die geld van Samuels gewag, maar hy het haar toe nooit betaal nie. Snyers sê die werkers wat sy aan diens gehad het, begin háár nou dreig en sy weet nie meer wat om vir hulle te sê nie. “Ek gaan hom nie net so los nie. Hy sal in die modder bly en ek sal hom daar hou tót hy my betaal,” het Snyers gesê. Samuels het aan Son gesê hy weet nie vir wie hy geld skuld nie. Toe Son Snyers noem het hy tjoepstil geword. Son het daarna talle navrae aan Samuels gerig, maar hy het nie reageer nie.