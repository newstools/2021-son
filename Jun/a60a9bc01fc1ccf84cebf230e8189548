DIE rugbyspan van die Westelike Provinsie bevind­ hom in die ongewone posisie dat hy vanaand­ in ’n Curriebeker-wedstryd teen die Lions op Ellispark te staan kom. Dít boonop slegs vier dae nadat die Kapenaars die Bulls op Loftus Versfeld geklop het. Die wedstryde is so na aan mekaar dat die WP se besluitnemers verkies het om sommer die span in Gauteng te laat aanbly ná Saterdag se kragmeting in Pretoria. Losskakel John Dobson, die WP-hoofafrigter, het vier veranderinge aangebring aan die span wat ’n verswakte Bulls-span op Loftus getroef het. Met Warrick Gelant nog beseer en Damian Willemse by die Bokke, dra Tim Swiel, gewoonlik ’n losskakel, vandag die nr. 15-trui. Sergeal Petersen, wat Saterdag in die laaste vesting diens gedoen het, skuif terug na sy gewone posisie op vleuel in die plek van die beseerde Sihle Njezula. Godlen Masimla, wat Saterdag skaflik vertoon het toe hy in die tweede helfte opgekom het, vervang Paul de Wet op skrumskakel, met laasgenoemde wat dié slag van die bank af sal diens doen. Voorlangs kom Juarno “Trokkie” Augustus in op agtsteman, met Evan Roos wat na flank skuif. Marcel Theunissen is die ander losvoorspeler in die beginspan. Johan du Toit bied dekking vanaf die bank. Die haker Jason Alexander en die flank De Wet Marais is ook op die bank en behoort dus hul eerste proesel senior rugby in ’n WP-trui te ervaar. Die 20-jarige Alexander kom deur die WP se strukture en het vanjaar die oog getref vir UWK in die Varsity Cup. Groentjies Hy is nie die swaarste haker nie, maar sy spel herinner sterk aan dié van ’n man soos Schalk Brits, wat daarvan hou om sy ding met bal in hand te doen. Oor dié twee groentjies het Dawie Snyman, WP-hulpafrigter, gister aan die media gesê: “Jason kom deur ons juniorstelsel en dis iets waaroor ons baie opgewonde is. “Hy is haastig op die veld en is ook ’n baie goeie draer van die bal. “De Wet was ongelukkig met beserings, maar hy is hardwerkend en goed by die afbreekpunte.” WESTELIKE PROVINSIE: Tim Swiel, Sergeal Petersen, Rikus Pretorius, Dan du Plessis, Seabelo Senatla, Abner van Reenen, Godlen Masimla, Juarno Augustus, Evan Roos, Marcel Theunissen, David Meihuizen, Ernst van Rhyn (kaptein), Neethling Fouché, JJ Kotze, Ali Vermaak. BANK: Jason Alexander, Leon Lyons, Sazi Sandi, Justin Basson, De Wet Marais, Johan du Toit, Paul de Wet, Cornel Smit, Lee-Marvin Mazibuko, Hacjivah Dayimani, Niel Otto. LIONS: EW Viljoen, Jamba Ulengo, Manuel Rass, Dan Kriel, Rabz Maxwane, Fred Zeilinga, Dillon Smit, Francke Horn (kaptein), Vincent Tshituka, Sibusiso Sangweni, Reinhard Nothnagel, Ruben Schoeman, Ruan Dreyer, PJ Botha, Nathan McBeth. BANK: Jaco Visagie, Banele Mthenjane, Carlü Sadie, Ruhan­ Straeuli, Emmanuel Tshituka, Morné van den Berg, Aidynn Cupido, Duncan Matthews.