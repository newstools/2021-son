ONS gaan lekker saam met die Namakwalandse queen kan xhoulag! Die radio- en TV-aanbieder, seremoniemeester en motiveringspreker Lyntjie Jaars sluit haar by Pietman Geldenhuys aan vir die vyfde reeks van OppieStoep, wat op 3 Julie van 19:30 op kykNET (DStv-kanaal 144) gesien kan word. Ons Suid-Afrikaners likes mos van ’n goeie storie en as dit ’n storie is wat ons kan laat lag, soveel te beter. Dit is presies wat OppieStoep oor die jare gedoen het. Senuwees Die reeks spog ook met ’n nuwe stel én storievertellers wat vir die eerste keer aan die program deelneem. Lyntjie, wat vol lewe en lig is, het ’n gawe om stories bymekaar te maak. Sy het reeds dele van die res van Afrika besoek om uit te reik en ook te motiveer. “My senuwees was skoon klaar,” sê Lyntjie oor haar nuwe rol as medeaanbieder. “Dis ’n splinternuwe rol vir my. Hier op kolle moes ek net my voete op die grond hou, anders het almal gesien hoe bewe ek. Pieta was my rots en wanneer ek voel my nerwe wil die oorhand kry, dan kyk ek net vir hom. “Dis ’n groot voorreg om in daardie stoel op daardie stoep te sit en stories te luister, uit die maag te lag in Afrikaans en om deel van hierdie hartsprojek te wees, veral nou terwyl gemoedere swaar is, en te weet ons bring verligting op ’n lekker manier sonder om ligsinnig te wees.” Lyntjie sê hierdie geleentheid het in die lockdown na haar gekom toe dinge moeilik was. “Ek wil hê hierdie moet ’n motivering vir mense wees. As dinge moeilik gaan, moet jy dala wat jy moet. Jy moet aankap, want hoewel dinge vir jou hopeloos lyk, gaan dit beter word. Moet nooit ophou om jou drome te chise nie,” bemoedig sy.