TWEE mans is in onderskeie voorvalle in hegtenis geneem vir die besit van  onwettige vuurwapens. Woensdag is ’n verdagte in Hillview, Muizenberg met ’n gelaaide 9 mm-pistool betrap. Volgens AO Joseph Swartbooi, ’n polisiewoordvoerder, was polisielede omstreeks 21:00 besig met misdaadvoorkomingswerk naby St Patricks Ave toe hulle skote hoor afgaan het. “Hulle het gereageer en gesien hoe ’n persoon weghardloop.” Volgens Swartbooi het cops die verdagte te voet agterna gesit en kon sien toe hy senuweeagtig raak en die vuurwapen agter ’n geparkeerde motor neergooi. "Die man is aangekeer en daar is op ’n 9mm P38-pistool beslag gelê." Die 23-jarige man is in hegtenis geneem en is in aanhouding. Hy sal na verwagting in die Muizenberg-landdroshof verskyn sodra hy aangekla word. In nog ’n voorval was polisielede vroegoggend besig met roetine-patrollies naby Zodiacweg in Ocean View toe hulle ’n onbekende man opmerk wat oor ’n heining spring. “Hulle het hom te voet agterna gesit en die verdagte op die perseel gevind. ’n 41-jarige man is in hegtenis geneem en is in aanhouding vir die besit van ’n gelaaide 9 mm-pistool waarvoor hy nie ’n geldige lisensie kon verskaf nie." Swartbooi sê sodra hy aangekla is, sal die verdagte na verwagting op aanklag van die besit van ’n ongelisensieerde vuurwapen en ammunisie in die Simonstown-landdroshof verskyn.