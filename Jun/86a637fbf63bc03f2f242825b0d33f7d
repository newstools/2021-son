DIE familie van ’n man (66) in Limpopo, wat na bewering sy vrou en hul eenjarige seun doodgeskiet het, sê hulle is deur die voorval getraumatiseer. Die voorval het verlede Donderdag in die Folovhodwe-dorp in Nzhelele buite Thohoyandou plaasgevind. Dolphin Nevhulaudzi het nadat hy sy vrou en seuntjie geskiet het die vuurwapen na bewering op homself gerig, dit ten aanskou van 'n groep kinders. Sy liggaam is in die straat met ’n koeëlwond gevind. Fhatuwani Muzila, ’n familie-woordvoerder, sê hulle ontvang berading vir die kinders. "Ons het nie gedink dit sou gebeur nie, ons is getraumatiseer. Ons het nie gedink dat hy so iets sou doen nie. "Ons moet aanvaar en saamleef met wat gebeur het, en tref nou reëlings vir berading vir almal wie geraak word." Intussen sê Motlafela Mojapelo, 'n polisiewoordvoerder, dat hulle die moorde ondersoek. "Die polisie in Siloam in die Vhembe-distrik het twee aanklagte van moord en een saak van ’n geregtelike doodsondersoek geopen. "Dít nadat 'n 66-jarige man na bewering sy 43-jarige vrou en hul eenjarige seun doodgeskiet het en daarna is sy lyk in die straat gevind in ’n vermeende selfmoord." Mojapelo voeg by die motief vir die voorval hou dalk verband met gesinsgeweld. - SABCnuus