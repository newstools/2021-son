'N EGPAAR van 'n township in Komani (voorheen Queenstown) loop hof nadat hulle 'n jong seun na bewering gedwing het om sy eie ontlasting te eet. Brig. Tembinkosi Kinana, 'n polisiewoordvoerder, sê 'n 12-jarige seun het Saterdag met sy vriend gespeel toe hy homself voor die hekkie van die verdagtes se huis verlig het. Die egpaar het na bewering uitgehardloop en die seun aangerand. Hulle het hom toe na bewering ook gedwing om sy eie ontlasting te eet. Kinana sê lede van die gemeenskap het die polisie gebel en albei verdagtes, van onderskeidelik 30 en 39, is gearresteer. Hulle het Woensdag op klagte van kindermishandeling en aanranding in die Queenstown-landdroshof verskyn. - AlgoaFM