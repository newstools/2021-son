DIE vonnisoplegging van ’n ma van drie kinders wat aan die moord van haar pasgebore babaseuntjie skuldig bevind is, sloer steeds nadat dit Maandag weer ’n keer in die Oudtshoorn-streekhof uitgestel is. Dié keer was dit omdat die betrokke staatsaanklaer nie teenwoordig kon wees nie. Haroldene Korkee (42) het op 15 Oktober 2019 op ’n toilet die lewe aan ’n seuntjie geskenk, maar toe geweier om van die pot af te klim toe vroue haar wou help. Volgens haar was sy te swak om op te staan. Sy ontken ook dat die vroue, onder wie ’n paramedikus, wou help. Luidens mediese verslae het die kind versmoor. Streeklanddros Ntsoki Moni het Korkee se getuienis as onwaarskynlik verwerp en bevind sy het die doel gehad om die kind dood te maak. Korkee was volgens haar nie bewus dat sy ’n vierde keer swanger was nie. Verwissel Sy was kamtig ook te swak om van die toiletpot af te klim maar later sterk genoeg om self na die ambulans te stap. Sy het ná haar skuldigbevinding al drie keer van regsverteenwoordiger verwissel en die landdros het haar die laaste keer gewaarsku dat sy sonder een gevonnis kan word. Korkee het ’n vorige veroordeling op haar rekord. Sy is in Augustus 1999 skuldig bevind aan poging tot moord en is ’n opgeskorte vonnis van vyf jaar opgelê. Die vonnisoplegging is Maandag tot 18 Junie uitgestel. Sy word sedert haar skuldigbevinding aangehou.