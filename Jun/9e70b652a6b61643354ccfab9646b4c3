KROASIë het op die vooraand van sy belangrike uitklopwedstryd teen Spanje in die Europese Kam­pioenskapstoernooi ’n groot terugslag beleef. Die Kroate pak die Spanjaarde vandag in ’n wedstryd in Euro 2020 se ronde van 16. Kroasië sal egter sonder die dienste van sy uiters ervare doelskieter Ivan Perisic (32) moet klaarkom in dié sterbelaaide kragmeting. Perisic is positief getoets vir die corona-virus en sal nie saam met sy spanmaats na Kopenhagen kan reis vir die ontmoeting met die Spanjaarde nie. “Ons was goed bewus dat so ’n voorval met enige span in enige stadium van die toernooi kan gebeur,” het Sasa Jankovic, hoof van Kroasië se mediese span, in ’n verklaring van die land se sokkerraad gesê. “Ons voer die riglyne van Uefa en ál die stappe van owerhede uit om te voorkom dat groot getalle spelers tyd onder kwarantyn deurbring. “Die mediese span doen alles in sy vermoë om te keer dat die virus versprei en toetse het gewys niemand anders het die infeksie opgedoen nie.” Perisic is Saterdag positief getoets vir Covid-19 en sal ongelukkig ’n volle 10 dae onder kwarantyn moet bly. Dit beteken as Kroasië die eindstryd van Euro 2020 haal, sal hy eers dán weer kan speel. As die Kroate egter vandag verloor, beteken dit die einde van hul toernooi. En die kanse is nogal goed dat die Kroate hul rieme kan styfloop teen ’n Spaanse span wat in sy laaste wedstryd van die groepfase behoorlik tot sy reg gekom het. Spanje het Slowakye ordentlik met 5-0 verrinneweer. Die eindstryd van Euro 2020 word op 11 Julie in die Wembley-stadion in Londen beslis.