DIE Springbokke sal dalk in die twee toetse teen Georgië sonder die dienste van verskeie staatmakers moet klaarkom. Benewens die agtsteman Duane­ Vermeulen, lyk dit onwaarskynlik dat slotte soos Lood de Jager en RG Snyman, sowel as die senter Damian de Allende gereed sal wees om in aanstaande week se eerste toets teen Georgië te speel. Deon Davids, voorspeler-afrigter van die Bokke, sê hulle het tans ’n oop ingesteldheid in terme van wie moontlik die groot rugbystewels van die beseerde Vermeulen sal kan vol staan. Vermeulen is in 2019 in sy laaste game in ’n Bok-trui in die eindstryd van die World Cup as die speler van die wedstryd aangewys. Die 34-jarige voorspeler het onlangs ’n enkeloperasie ondergaan en sal beslis nie vir Suid-Afrika se twee toetse teen Georgië oorweeg kan word nie. Van die ander spelers in die groep is Kwagga Smith dalk in die binnebaan om agter die skrum teen Georgië te sak. Smith, wat in 2019 lid was van die World Cup-groep, kan moontlik saam met Pieter-Steph du Toit en die Bok-kaptein, Siya Kolisi, in die lostrio ingespan word. Davids het gister in ’n aanlyn konferensie gesê: “In hierdie stadium het ons ’n baie oop ingesteldheid ten opsigte van ons benadering. “Wat die opsies (vir agtsteman) betref, het ons Kwagga. “Daar is ook ’n nuwe ou soos Jasper Wiese. Dan du Preez het al toetsrugby daar gespeel. Hy handhaaf tans ’n uitstekende peil en het laas week ’n puik game gehad. Ons sal dus ’n deeglike beoordeling doen van ons beskikbare losvoorspelers. “Hopelik sal ons Sondag en Maandag ’n duidelike begrip hê van wat ons in die volgende twee wedstryde teen Georgië wil doen.” Volgens Davids is De Jager, Snyman en De Allende nog besig met hul rehabilitasieprogramme by hul onderskeie klubs en hulle sal waarskynlik eers Sondag in Suid-Afrika opdaag. Met die eerste toets wat volgende Vrydag 19:00 op Loftus Versfeld in Pretoria plaasvind, beteken dit dat hulle eers fiks verklaar moet word. “In hierdie stadium sal ek nie kan sê nie (oor hul gereedheid vir die Georgië-toetse). “Ál die buitelandse spelers kom Sondag. Deeglike assessering sal gedoen word in terme van waar hulle is, en dan sal ons van daar ’n besluit neem. “Tans werk ons maar ?met ons plaaslike spelers. “Hulle het regtig die laaste paar weke goed geoefen,” het Davids gister van die span se oefenkamp in Bloemfontein aan Son gesê.