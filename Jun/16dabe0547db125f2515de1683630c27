SERENA Williams het gister bevestig dat sy nie aan die Olimpiese Spele in Tokio gaan deelneem nie. Die 39-jarige tennisster het laas maand twyfel uitgespreek oor haar deelname aan die skouspel in Japan, weens die bestaande reisbeperkings en die coronavirus-pandemie. Organiseerders het familielede van atlete verbied om die Spele by te woon weens kommer oor veiligheid. Buitelandse toeskouers word ook uitgesluit en selfs Japanse skares sal net in beperkte getalle toegelaat word. Die beperkings op internasionale ondersteuners sou Williams lank weg van haar driejarige dogter, Olympia, gehou het. “In die verlede was dit ’n wonderlike plek vir my. Ek het regtig nie daaraan gedink nie, so ek gaan aanhou om nie daaraan te dink nie,” het Williams gister voor die begin van die Wimbledon-toernooi gesê.