DIE Springbokke kan ’n sug van verligting slaak ná twee sleutelspelers redelik lig van ’n fratsongeluk afgekom het. Damian de Allende en RG Snyman – albei in die Springbokgroep vir die toetsreeks teen die Britse en Ierse Leeus – is die naweek met ligte brandwonde in ’n Ierse hospitaal opgeneem. Letsels Dit volg nadat ’n Munster-spanmaat besluit het om petrol op ’n vuur te gooi waar hulle gesit het. Mike Haley en CJ Stander het ook brandletsels, maar nie so erg soos dié van De Allende en Snyman nie. Die twee het letsels aan hul bene, hande en gesigte opgedoen. De Allende het gister aan Supersport.com vertel: “Ons het om die vuur gesit toe een van die manne ’n bietjie petrol oorgooi. Ons sal hopelik binne ’n paar weke reg wees.”