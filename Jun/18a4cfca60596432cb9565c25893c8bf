DAAR is meer vrae as antwoorde oor die samestelling en balans van die Suid-Afrikaanse T20-krieketgroep wat tans slyp vir die Wêreldbeker-toernooi wat vir Oktober in Indië geskeduleer word. Die Proteas kom vandeesweek drie keer teen die sterbelaaide krieketspan van die Wes-Indiese Eilande te staan. Die reeks van 5 wedstryde is tans met 1-1 gelykop nadat Temba Bavuma (kaptein) se Proteas die tweede kitsstryd Sondagaand gewen het. Dit is duidelik dat coach Mark Boucher nie weet wie sy sterkste 11-tal tans is nie. Slegs Quinton de Kock, Kagiso Rabada, Tabraiz Shamsi en waarskynlik Anrich­ Nortjé, kan in dié stadium as sekere keuses beskou word. Selfs Bavuma se rol moet onder die soeklig geplaas word. Hy gaan tans op nommer drie in die kolflys in, met Reeza Hendricks wat saam Quinton de Kock die beurt open. Maar géén van hulle kan juis as ’n master blaster beskou word nie. Net een van hulle sal gekies word om saam met De Kock die beurt te open. Aiden Markram en Janneman Malan blaas ook in hul nek. Rassie van der Dussen verdien dalk in dié stadium om op nommer drie te kolf en David Miller behoort die verantwoordelikheid te vat om daarna op nommer vier die kolf te swaai. Kyle Verreynne en Heinrich Klaasen spook sake uit om ’n plek en so ook die veelsydige spelers Andile Phehlukwayo, Wiaan Mulder en George Linde. Stert Tans verdien Linde sy plek in die span, maar die ringkoppe sal waarskynlik net twee van dié trio wil gebruik. Die probleem met die huidige boulaanval van Rabada, Nortjé, Ngidi, Shamsi en Linde is die feit dat die stert van die kolflys te lank is met Rabada op nommer 8. Vanaand se wedstryd begin om 20:00.