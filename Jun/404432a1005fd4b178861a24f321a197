DIE polisie van Macassar het Woensdag ’n misdaadsindikaat ontbloot toe hulle in Buttercupstraat in die woongebied Smartie Town op gekaapte voertuie beslag gelê het. Volgens AO Joseph Swartbooi, ’n polisiewoordvoerder, het die polisie van Macassar die motordiefstal-eenheid geskakel toe hulle op ’n chop shop afgekom het. Daarso is ’n 37-jarige man in hegtenis geneem. By die woning is daar voertuie gevind wat glo gehijack of gesteel is. Die waarde van die voertuie beloop na raming R1,08 miljoen. Gesink Son verneem die polisie het ook beslag gelê op motor­onderdele wat vermoedelik gehijack of gesteel is. Mense in die omgewing sê hulle het altyd karre by die perseel gesien. Wat die diewe gesink het, is toe daar ’n groot tip-lorrie gestaan het. Die besonder­hede van die lorrie is nagegaan en die polisie het gevind dat dit gesteel is. Die motordiefstal-eenheid het toe die saak verder ondersoek en nog twee mans is in verband met die misdaad in hegtenis geneem. Die drie mans het Vrydag in die Somerset-Wes-landdroshof verskyn waar die saak teen hulle vir ’n aansoek om borgtog uitgestel is.