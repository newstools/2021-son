HAAI, Sonlanders! “Haar Naam Was Lilla” is CHRISTO MEYER se jongste skryfstuk.  Geniet die derde hoofstuk! DIS ’n Donderdagaand in Junie, baie jare later. Ek skakel die televisie af. Daar is in elk geval niks op die kassie wat my interesseer nie. Net ’n klomp herhalings van ou programme. Weet nie vir wat ek nog intekengeld betaal nie. As dit nie vir naweke se regstreekse sportuitsendings was nie, het ek dit lankal gekanselleer. Ek gaan sit by die enigste lessenaar in my beknopte woonstel. Voor my is ’n skryfblok en in my regterhand hou ek ’n pen vas. Ek werk aan ’n volgende gedig vir my beplande bundel. In hierdie stadium het ek nog nie aan ’n titel gedink nie. Intussen sien ek heeltyd Lilla se gesig voor my. Skryf is vir my ’n uitlaatklep, ’n tipe pynverligter. ’n Pleister vir my wond. As dit nie gedigte is nie, is dit kortverhale. Van my gedigte verskyn soms in die sosiale media. Ek doen dit natuurlik onder ’n skuilnaam. Ek wil nie hê van my ou skoolvriende moet my herken nie. Ek voel te sleg oor sekere goed uit my verlede. Skryf hou my aan die gang, keer dat ek van my kop af raak. Ek lees ook baie, veral misdaadfiksie. Soms lyk dit vroeg in ’n boek asof ’n speurder nie die moordenaar gaan vang nie, maar dan verras die skrywer jou weer in ’n volgende hoofstuk. Ek haat voorspelbare boeke. ’n Boek moet my uit die staanspoor boei en aan die raai hou. Dan voel ek die lees was die moeite werd. Ek leef my in ’n goeie storie in en dis soms nodig om my vir ’n tyd in ’n ander wêreld te bevind. Ek wou al my toevlug tot dwelms neem, maar omdat ek gesien het wat dit aan sommige van my ou skoolmaats doen, het ek liewer daarteen besluit. Die gesig van ’n dwelmverslaafde is ’n lelike een. Glo my, die versoeking was groot en dit het wilskrag gekos om nie in te gee nie. Ek het erg begin drink. Whisky, brandewyn, rum, you name it. Die drank het my tydelik laat vergeet, die seer vir ’n ruk weggevat. Maar te veel drank is nie ’n goeie ding nie. Dit veroorsaak dat jy sommige oggende dronk by die werk opdaag. Jou oë gaan eers oop as jy op ’n laaste waarskuwing staan en jy besef jy gaan op straat beland as jy sonder werk sit. Geen nuwe baas gaan jou aanstel met so ’n slegte verwysing nie. Hoe raak ek van al die nagmerries ontslae? Hoe gee ek voor sekere dinge het nooit plaasgevind nie? Hoe kry ek dit uit my gedagtes? Ek lees die deel van die gedig wat ek pas geskryf het hardop vir myself: In die vroeë oggendure dink ek aan Charmaine en ek besef weer ná wie weet hoeveel winters die pyn in my hart het nooit regtig verdwyn Die woorde sny soos ’n lem in my binneste. Dit wat daar in my eie skewe handskrif staan, is feite en nie fiksie nie. Dis die reine waarheid. ’n Waarheid waarvan ek nie kan weghardloop nie. Ek het net Lilla se naam met Charmaine vervang. Dis 30 jaar. ’n Lang tyd. Ek wil so graag vergeet, maar dis makliker gesê as gedaan. My gewete weier om my met rus te laat. Saans is ek te bang om bed toe te gaan. Sodra die lig afgeskakel is, kruip gister se spoke uit hul skuilplek. Is dit iets waarmee ek vir die res van my lewe opgeskeep moet sit? Ek het my geboortedorp verlaat in die hoop om ’n nuwe blaadjie om te slaan, maar my poging was tevergeefs. Oral waar ek gaan, agtervolg my verlede my soos my skaduwee. Ek kan nie die skuld op Ralphie of enige iemand anders pak nie. Op 18 was ek groot genoeg om my eie besluite te neem. Ek het die verskil tussen reg en verkeerd geken. Ja, ek is daardie aand na Lilla se plek met een doel voor oë: Om haar te vermoor. Ek wou seker maak sy is finaal uit ons lewe en dat my pa sou terugkeer na my ma. Die pistool wat Ralphie my gegee het, het skielik goed te pas gekom. “Mens weet nooit wanneer jy dit gaan nodig kry nie,” onthou ek Ralphie se woorde. Ek wonder waar Ralphie is, wat hy doen, hoe dit met hom gaan. Oor die jare het ons kontak verloor. Ek mis hom en wens ek kan hom weer sien. Is hy getroud? Het hy kinders? Ek sal graag wil weet. Terug by Lilla. Ek het ’n aand gekies wat Pa by die werk was. Dit was die tweede van sy vier nagskofte. Ek wou hê hy moes die volgende oggend by haar voordeur instap en haar lyk op die vloer aantref. Dit sou hom terug na my en Ma laat hardloop, hom laat besef hy het die grootste fout van sy lewe gemaak. Toe Lilla haar nagrok oor haar kop trek en op die vloer laat val, het daar skielik ’n lamheid oor my gekom. Om haar dood te skiet was meteens die laaste ding in my gedagtes. Nes Pa het ek ook voor haar sjarme geswig. Sy is net so nakend slaapkamer toe en ek is agter haar aan sonder dat sy my genooi het. Ek kon eenvoudig nie die versoeking weerstaan nie. Dit sou my eerste keer wees, my heel eerste keer. Ek het die vuurwapen op die bedkassie neergesit en langs Lilla op die dubbelbed gaan lê. Ons het aan mekaar geraak en toe oorgegaan tot die verbode daad. Later daardie aand, terug in my eie bed, kon ek nie aan die slaap raak nie. Lilla se reuk het aan my gekleef. Ek kon nie glo ek het seks gehad met dieselfde vrou met wie my pa ’n affair het nie. En om te dink ek wou haar eintlik gaan vermoor. Die ding tussen my en Lilla het begin handuit ruk. Ek kon later nie meer wag dat Pa nagskof moet gaan werk nie. Al het ek geweet wat ons doen is verkeerd, het dit so reg gevoel. Ek kon eenvoudig nie genoeg van haar kry nie. Tot daardie aand toe Pa ons op heterdaad betrap het. Die kyk in sy oë sal ek altyd onthou. “Dis nie wat jy dink nie,” het Lilla probeer keer. “Jou seun het hier ingestorm en homself op my afgedwing. Jy moet hom arresteer vir verkragting.” Ek was te geskok om iets te sê. “Moenie lieg nie, Lilla,” het Pa gegil. “Elroy sal nooit ’n vrou verkrag nie. Dis nie hoe ek hom grootgemaak het nie. Jy het hom verlei.” Pa het Lilla vier keer geskiet voordat hy na my gedraai het. “Maak dat jy wegkom, Elroy. Jy was nooit hier nie. Loop net.” Ek was al ’n ent van die huis af toe ek nog ’n skoot hoor afgaan. Toe ’n polisievrou die volgende oggend kom sê pa en Lilla is albei dood het ek vir Ma getroos asof ek van niks geweet het nie. Tot vandag is daar mense wat wonder waarom Pa daardie aand eers vir Lilla en toe homself om die lewe gebring het. Niemand, behalwe ek, weet die waarheid nie. Dis ’n geheim wat ek saam met my graf toe sal neem.