PRES. CYRIL RAMAPHOSA sal die land Sondagaand weer toespreek. Die aankondiging is Saterdagmiddag deur die regering gemaak. Dit kom kort na 'n spesiale nasionale corona-virusbevelsraad vergadering Saterdag. 'n Persverklaring deur die regering lees: "Die vergadering het 'n verslag van wetenskaplikes ontvang oor die voorkoms van die Delta-variant in Suid-Afrika. "Weens die verwikkelinge vergader die nasionale gesamentlike operasionale en intelligensie-strukture oftewel NatJoins Saterdagmiddag. Hulle sal voorstelle maak vir die land se reaksie op die Delta-variant en die toename in Covid-19-infeksies." Die nasionale corona-virusbevelsraad sal Sondag weer vergader om die uitslag van NatJoints se vergadering te bespreek. Na afloop hiervan is daar 'n vergadering van die presidensiële koordineringsraad, wat die premiers van die nege provinsies en burgemeesters van die metro-munisipaliteite en tradisionele leiers sal bywoon. Na afloop van die twee vergaderings sal 'n spesiale kabinetsvergadering plaasvind om die voorstelle te oorweeg. Ministers van die inter-ministriële-komitee oor Covid-19 sou die media Sondagmiddag toespreek. Dit is intussen afgestel. Die president sal die land Sondag 27 Junie omstreeks 20:00 toespreek oor die jongste verwikkelinge en enige veranderinge in lockdown-regulasies.