'N OOS-KAAPSE boer is tydens 'n konfrontasie met drie verdagtes doodgesteek op sy plaas Waterfall in Oos-Londen. Darryl Richter (34) was besig om langs die Thornvlei-pad te patrolleer toe hy 'n vreemde voertuig opmerk. Brig. Thembinkosi Kinana, 'n polisiewoordvoerder, verduidelik: "Richter het dadelik die bure inkennis gestel. "Met hul aankoms is die 34-jarige met steekwonde aan sy bolyf en ernstige beserings gevind." Kinana voeg by dat Richter nog geleef het toe die bure daar opdaag. "Hy kon hulle vertel dat hy skote afgevuur het en twee verdagtes doodgeskiet het, voordat Richter self aan sy beserings beswyk het." Twee van die drie verdagtes, in hul twintigs, is op 'n oopveld nie ver van die misdaadtoneel met skietwonde gevind. "Verder af in die pad is ook 'n voertuig gevind." Die motief vir die aanval is nog onbekend. - News24