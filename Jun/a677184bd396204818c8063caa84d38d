SY HET ten sterkste ontken dat haar seun aan haar oorhandig is en sê sy het dadelik na hom gesoek toe sy agterkom hy is skoonveld. Só het die staatsaanklaer adv. Mornay Julius gister in die Kaapse hooggeregshof tydens hoofde van argument aan die hof oor Davidene Lucas gesê. Lucas is die ma van Orderick Lucas (1). Orderick se lyk is in ’n drein in Kleinvlei gevind ’n paar dae nadat sy ma hom as vermis aangemeld het. Melvin Volkwyn staan tereg vir Orderick se moord. Luidens Lucas se getuienis het sy Orderick op 24 Maart 2019 in Volkwyn se sorg gelaat. Julius sê hoewel Lucas getuig het dat sy nie ’n goeie ma was nie, sou sy nie toelaat dat enige iets ernstigs met hom gebeur nie. Vertrou Sy het ook erken dat sy negligent was, dwelms misbruik en rook in haar kind se gesig geblaas het, maar sy het mediese hulp vir hom gekry as dit nodig was. Julius het verder aan die hof gesê dat Volkwyn ’n goeie vriend was van Lucas en dat sy hom vertrou het. Sy het getuig dat Volkwyn al vantevore vir Orderick saam met hom geneem het en dat sy nie ’n probleem daarmee gehad het nie. Julius het aan die hof gesê dis hoogs onwaarskynlik dat Volkwyn Lucas se seun teruggebring het dae voordat hy as vermis aangemeld is omdat sy hospitaal toe moes gaan vir ’n kopbesering. Sy het gerook by haar vriend se huis. Daarna het sy huis toe gegaan en die hospitaal besoek. “Dit is hoogs onwaarskynlik dat sy dit alles gedoen het, hom begrawe het en net aangegaan het met haar lewe.” Julius sê verder aan die hof dat Jonathan Alexander, ’n vriend van Volkwyn, getuig het Volkwyn het nie bekommerd voorgekom in die week toe Orderick vermis was nie. Die staatsaanklaer sê dis nie die waarheid dat Volkwyn Orderick aan sy ma teruggegee het nie. “Die enigste logiese gevolgtrekking is dat hy iets aan die slagoffer gedoen het wat veroorsaak het dat hy sterf en dat hy sy liggaam in die stormwaterdrein versteek het om die misdaad te verberg.” Volkwyn se regsverteenwoordiger, adv. Susanna Kuun, het in haar argument gesê dit is waarskynlik dat Volkwyn Orderick aan Lucas teruggegee het. Kuun sê daar is bevestiging daarvan deur twee getuies, Locrisia Goliath en Bettie Cloete. Kuun sê verder volgens die maatskaplike werker kon Lucas nie onthou aan wie sy Orderick gegee het nie. Die datum van sy afsterwe is nie bewys nie. Dit is moontlik dat Orderick die aand van 25 Maart of daarna oorlede is. Mediese Kuun sê verder dat die feit dat Orderick met ’n plastieksak oor die doek gevind is, bewys nie dat hy Orderick vermoor het nie. Sy sê dit kan net sowel wees dat die ma nie die doek omgeruil het nie. Volgens haar word dié gevolgtrekking ondersteun deur die mediese rekords dat die ma moes lesse kry in higiëne en nie gereeld Orderick se doeke omgeruil het nie. Kuun sê in repliek die getuies vir die staat was nie geloofwaardig of betroubaar nie. Sy meen die staat kon nie sy saak bo redelike twyfel bewys nie en daar is ’n moontlikheid dat Volkwyn onskuldig kan wees. Sy vra dat hy vrygespreek moet word. Die saak gaan voort.