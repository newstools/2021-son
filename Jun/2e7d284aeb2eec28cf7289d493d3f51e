DRIE jaar gelede moes ondersteuners van Engeland se sokkerspan toekyk hoe Kroasië hul helde klop om ’n plek in die eindstryd van die Wêreldbekertoernooi. Die bordjies is egter gister deur Gareth Southgate (manager) se troepe verhang in The Three Lions se eerste wedstryd in vanjaar se Europese Kam­pioenskapstoernooi. Raheem Sterling se doel ná 56 minute se spel het daarvoor gesorg. Die Engelse het met dié oorwinning ’n waarskuwing gerig aan die ander aanspraakmakers in groep D – Skotland en die Tsjeggiese Republiek, wat vandag in aksie is. Engeland het die wedstryd skitterend begin voor die 20 000 toeskouers wat dié kragmeting op Wembley aanskou het. Phil Foden het vroeg in die wedstryd gedreig om aan die Engelse die voortou te besorg, maar sy dryfskoot het die regoppaal getref. Kalvin Phillips het met ’n uitstekende poging ook ’n goeie stukkie keerwerk uit Kroasië se Dominik Livakovic gekry. Die Kroate het ook pogings gehad, maar nie juis die Engelse laat bewe nie. Die deurbraak het kort ná die rustyd gekom met Phillips weer deel van die aksie. Sy aangee het Sterling in ruimte geplaas om die bal kliphard verby ’n hulpelose Livakovic te skop. Kroasië sal ná dié nederlaag onder druk wees om te verbeter, met die span se volgende wedstryd Vrydag teen die Tsjeggiese Republiek. Dit terwyl die Engelse teen hul noordelike bure van Skotland te staan kom.