’N KANS om Devon Petersen se spanmaat in September by die World Cup of Darts in Jena, Duitsland, te wees, is op 3 en 4 Julie in Goodwood op die spel. Dís wanneer die vonke in die Last Man Standing-toernooi gaan spat. Petersen, wat ook as die African Warrior bekend is, sal die span anker nadat hy ’n goeie 2020 agter die rug het. Hy het in die verlede spelers soos Vernon Bouwers, Liam O’Brien en verlede jaar Carl Gabriel van KwaZulu-Natal as spanmaat gehad. In 2012 en 2013 was Shawn Hogan en Charl Pietersen sy spanmaats. Dat die mededinging uiters straf gaan wees, kan nie betwyfel word nie. Daar is baie prestige verbonde daaraan om Petersen na die groot toernooi te vergesel. Die verwagting is dat Gabriel sal probeer om vir die tweede jaar agtereenvolgens sy vliegtuigkaartjie te bespreek, maar spelers soos Cameron Carolissen, Bouwers, Charles Losper en Lance Rustin gaan nie maklik die handdoek ingooi nie. Die wenner sal ook met ’n prys van R15 000 wegstap. Die plaaslike organiseerder, Lennie Thomas, sê dis nog nie bekend of Petersen self teenwoordig sal wees nie.