DIE onderburgemeester van die Stellenbosch-munisipaliteit, Nyaniso Jindela, is onder drie verdagtes wat Dinsdag vir moord gearresteer is. Die inhegtenisneming hou verband met die moord op Cameron Mcako in 2019. Mcako, 'n voormalige onderburgemeester van Stellenbosch, is op 1 November 2019 in sy Kayamandi tavern raakgeskiet. Hy het twee dae later in die hospitaal aan sy wonde beswyk. Na wat berig word, was die moord polities gemotiveerd. Kol. Andrè Traut, 'n polisiewoordvoerder, sê die deeglike ondersoekwerk van speurders het tot die inhegtenisneming van 'n twee mans (56 en 48-jaar oud) en 'n vrou (46) gelei. Die drie verdagtes sal Donderdag in die Stellenbosch-landdroshof verskyn op aanklagte van moord en sameswering tot moord. 