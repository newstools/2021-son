“IN MY 30 jaar in die regstelsel het ek nog nooit iemand só evil ontmoet nie.” Dís die woorde van regter Robert Henney, wat Steven­ Fortune gister vir die ontvoering en verkragting van en moord op Michaela Williams gevonnis het. Fortune het drie lewenslange vonnisse opgelê vir die ontvoering, verkragting en moord. Dis nie die eerste keer wat Fortune met evil vergelyk word nie. Vroeër het dr. Marc Roffey, ’n psigiater, gesê Fortune is ’n gevaarlike man wat in die toekoms weer sal moor. Die 12-jarige Williams, van New Horizon in Pelican Park, is op 7 Januarie verlede jaar deur Fortune van haar ouerhuis weggelok met die belofte van ’n stukkie verjaardagkoek. Bakstene Luidens Fortune se pleitooreenkoms het hy toe reeds besluit om Williams te verkrag en vermoor. Hy het Michaela met sy kaal hande gewurg nadat sy dapper probeer terugveg het. Hierna het hy haar met haar eie frokkie gewurg totdat sy haar bewussyn verloor het. Hy het haar herhaaldelik verkrag en toe met twee bakstene doodgekap. Michaela se lyk is later op ’n verlate stuk grond in Schaapkraal naby Philippi gevind. Fortune is ’n parolee wat sy vorige slagoffer (24) ook verkrag het. Henney het gesê hy is ’n evil man wat erken het dat hy nie genoeg van jong meisies kan kry nie. Candice van der Rheede van die Western Cape Missing Persons Unit, sê die paroolstelsel het dié slagoffers gefail.