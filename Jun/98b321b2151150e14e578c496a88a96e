SY SONG “Geld” gaan ons soos ’n Bliksemstraal tref wanneer ons dit hoor. Die talentvolle kunstenaar Charl van der Westhuizen, wat ook bekend is as Wipe-Out, BBoy Charl en Bliksemstraal, is in die Weskusdorp Lambertsbaai gebore en het In Eerste­rivier grootgeword. Bliksemstraal kom uit ’n familie vol musikante. “Van die ouderdom van 16 het ek verlief geraak op die elemente van hip-hop, b-boying en rymklets,” vertel die kunstenaar. Bliksemstraal spog reeds met twee albums en twee EP’s wat hy onafhanklik uitgereik het. Hy het al singles in verskeie genres soos hip-hop, reggae en dancehall die lig laat sien. Bliksemtraal se hit “Maak Pyppe” in 2016 het veral groot opslae gemaak. Chris Kets van Azania Rising Productions het dié treffer-musiekvideo vervaardig. Bliksemstraal vertel trots sy single “Geld” is gekies om in die oorspronklike Netflix-dansreeks Jiva! gespeel te word. Nie net gaan sy song gespeel word in dié trots Suid-Afrikaanse reeks nie, hy en sy crew, Wentworth Tigers, gaan ook self in Jiva! gesig wys. Die SA reeks word vandag op die internasionale stroomdiens uitgereik. Die hip-hop song sluit perfek aan by die high energy van die dansreeks. In die song rap Bliksemstraal in Afrikaans oor hoe moeilik die lewe in die township is en watter uitdagings ’n mens in die pandemie moet trotseer om kos op die tafel te sit. Jiva! is ’n nuwe reeks wat deur Suid-Afrika se kleurryke jeug geïnspireer is. Die dansreeks handel oor Ntombi, ’n straatdanser gespeel deur Noxolo Dlamini. Sy laat niks in haar pad staan om haar drome ’n werklikheid te maak om ’n danskompetisie te wen nie. Sy is van die township Umlazi in Durban. Ntombi sit vas in ’n vrot werk sonder enige vooruitsigte. Sy kan ook nie net waai nie, want met dié werk moet sy vir haar gesin sorg. In haar stryd om te oorleef, kom sy af op ’n danskompetisie wat ál haar probleme kan oplos, want die kontantprys is ’n yslike R1 miljoen. Platforms Voordat dít kan gebeur, moet sy eers leer hoe om ’n storm in haar lewe te kalmeer. Bliksemstraal se single “Geld” kan afgelaai word op alle groot digitale platforms soos Deezer, Spotify, Google Play en iTunes.