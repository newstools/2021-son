WARREN Gatland, afrigter van die Britse en Ierse Leeus, verwag ’n moeilike hoëtempo-game teen Japan. Dit is wanneer sy span môre op Murrayfield in Skotland vir die eerste keer in die geskiedenis teen die Brave Blossoms te staan kom. Gatland het gister in ’n aanlyn konferensie gesê: “Japan is ’n span wat graag wil speel en die bal wil skuif. “Ons het in die World Cup gesien dat Japan bedreigings op die aanval oral op die veld inhou. Dié span spog ook met rotsvaste verdediging.” Gatland was gister genoop om twee veranderinge aan sy span aan te bring. Die flank Hamish Watson (rugspasma) en die vaskopstut Zander Fagerson (harsingskudding) moes hulle ongelukkig onttrek. Dié twee sal onderskeidelik deur Justin Tipuric en Tadhg Furlong vervang word. “Dit is jammer vir Zander dat hy nie op Murrayfield kan uitdraf nie. “Hy sal egter weer ’n kans kry om in die volgende twee games te begin en vir ’n toetsplek in Suid-Afrika mee te ding. Dit is net nie die risiko werd nie,” het Gatland gesê. Die skakelpaar van Conor Murray en Dan Biggar gaan die geleentheid wil aangryp om hul plek in die beginspan vir die res van die reeks te bevestig. Die Britse en Ierse Leeus-span is: Liam Williams, Josh Adams, Robbie Hen­shaw, Bundee Aki, Duhan van der Merwe, Dan Biggar, Conor Murray, Jack Conan, Justin Tipuric, Tadhg Beirne, Alun Wyn Jones (k), Ian Henderson, Tadhg Furlong, Ken Owens, Rory Sutherland. BANK: Jamie George, Wyn Jones, Kyle Sinckler, Courtney Lawes, Taulupe Faletau, Ali Price, Owen Farrell, An­thony Watson