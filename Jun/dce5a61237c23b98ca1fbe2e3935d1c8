KOES, bokswêreld, hier kom die afrigter Tyson Fury! Die Britse swaargewig- en WBC-kampioen het onthul dat hy nog vier of vyf gevegte oor het voordat hy sy bokshandskoene gaan ophang om ’n nuwe era te betree. Hy sê in ’n onderhoud sy laaste paar gevegte sal kragmetings teen Deontay Wilder en Anthony Joshua insluit. Fury boks op 24 Julie teen Wilder in Las Vegas. Dit sal die derde kragmeting tussen die twee van hulle wees. Die eerste geveg in 2018 het gelykop geëindig, waarna Fury laas jaar met ’n KO gewen het. “Wanneer ek as kampioen uittree, wil ek ’n nuwe generasie kampioene deur die ranks bring,” het hy gesê. Fury sê egter ook hy vrees Oleksandr Usyk van Oekraïne kan sy kanse bederf om teen Joshua te boks. Hiermee sluit hy hom aan by die legendariese promotor Bob Arum wat sê ’n groot verrassing wag op Joshua. ’n Datum vir Joshua en Usyk se geveg is steeds nie bekendgemaak nie.