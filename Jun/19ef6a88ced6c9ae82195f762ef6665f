GENESIS Lottering (13) en haar pa, Cavin Wil­liams (40), se dood is Saterdag op hul roerende begrafnis voor die deur van die land se regstelsel gelê. Biskop Mervin Links het uitgevaar teen die land se regstelsel wat die gesin gefaal het en sê twee onskuldige mense het met hul lewe geboet. Links het die begrafnisdiens by die Pentecostal Rapha Mission International Church in Elsiesrivier gelei waar begrafnisgangers hul laaste eer aan die ont­slape pa en dogter betoon het. Links sê in sy preek: “Gangsters het ’n onskuldige pa en dogter weggevat. “Dis onskuldige kinders wat in die bendes se kruisvuur beland, maar God slaap of sluimer nie. “Dit is onskuldige mense, veral kinders, wat moet betaal vir die land se stelsel wat die gemeenskappe op die Kaapse Vlakte faal. “Ons as gemeenskap, skoolopvoeders en kerk­leiers is kwaad oor die stelsel wat ons nie kan beskerm nie. “Die land se regstelsel moet verander word om ons gemeenskappe te beskerm.” ’n Huilende Candice Williams het ingehaak met ’n familielid agter haar man en dogter se kiste die kerk ingekom. Die familie het daarna kerse ter nagedagtenis aan Cavin en Genesis aangesteek. Skoolmaatjies en onderwysers van Laerskool JS Klopper het ook die begrafnis bygewoon en van haar skoolmaats het gedigte aan Genesis voorgedra. Een van die leerkragte, Christal Meyer, het Genesis as ’n pragtige jong dame beskryf wat in baie van haar skoolmaatjies en onderwysers se harte gekruip het. Die familie en vriende van die gesin het Cavin as ’n man beskryf wat ’n groot gees en liefde vir ander gehad het. Skaam Van sy kollegas wat die laaste jare saam met hom gewerk het, het Cavin as ’n hardwerkende man beskryf, met net een swakheid – om soms laat te wees. Hulle het hom ook as ’n skaam en stil persoon beskryf. Die skoolhoof, Emile February, sê in sy huldeblyk: “Die leerders raak ná ’n tyd soos jou eie kinders. Dit is hoe Genesis was. “Sy was soos ’n eie kind vir my. “Sy het ’n goeie selfbeeld gehad en was ’n spontane persoon gewees.” Genesis en haar pa is verlede Dinsdagaand in Leiden noodlottig gewond toe hulle in die bendes se kruisvuur beland het. Nog ’n couple is ook in die skietery dood. Cavin en Genesis was by die mobile winkel naby hul huis toe die skietery uitgebreek het. Cavin is in die kop geskiet en is op die toneel dood. Moorde Genesis is ook in die kop geskiet en is na die hospitaal geneem waar sy breindood verklaar is. Sy het die volgende dag in die hospitaal afgesterf. Daar is nog niemand vir die moorde in hegtenis geneem nie.