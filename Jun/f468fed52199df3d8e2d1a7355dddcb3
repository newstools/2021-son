KAVALIER-TYD. Dít is wat Saterdag die wa vir die Boland-Kavaliers deur die drif help trek het toe hulle die Grens-Bulldogs in die Boland-Sta­dion in Wellington met 46-19 geklop het. Volgens Thurlow Marsh, kaptein van die Kavaliers, het hulle die skroewe in die laaste 20 minute styf gedraai om te verseker hulle wen hul eerste stryd in vanjaar se Eerste Liga van die Curriebeker-kompetisie. Dylan Maart, die Kavaliers se haastige vleuel, het sy debuut gevier deur vier drieë te druk. Maart, of “Thabo”, soos hy bekendstaan, het hope spoed. Hy het telkens sy direkte opponent aan sy buitekant geklop en hakskene vir die kruisverdediging gewys. “Ons het aanvanklik stadig begin en Grens was oorgehaal,” het Marsh aan Son gesê. “Ons het ook ’n paar manne gehad wat hul debuut gemaak het, so daar was vlinders in hul mae. Met die rustyd was ons 17-16 voor. “Ons het ’n ding wat ons noem Kavalier-tyd en dis wanneer ons die tempo optel. “Ons het wel ’n paar punte buite gelos, maar ons kan hiervandaan net beter.” Randall Modiba, die Kavaliers se hoofafrigter, sal in sy noppies wees met veral die nuwelinge wat hul hand opgesteek het. Daarbenewens sal Franzel September, Modiba se adjudant, ook tevrede wees met die voorspelers se vertonings in die vaste fasette. Modiba se span speel Saterdag teen die Oostelike Provinsie Olifante in ’n wegstryd. Boland-Kavaliers se puntemakers: Drieë: Damian May, Dylan Maart (4), Gavern Skippers, Kelvin Fikster, Taine-Randall Booyen; doelskoppe: Garrick Mattheus, Skippers, John Lourens.