TOESKOUERS by vanjaar se Olimpiese Spele sal nie mag hard praat, alkohol drink of selfs high fives gee nie. Vanjaar se Spele in Tokio in Japan begin op 23 Julie. Organiseerders het vroeër dié week bevestig dat daar voorlopig net 10 000 toeskouers by sportgeleenthede van dié multi-sport-skouspel toegelaat sal word. Nou het Tokio 2020 se grootbase ook aangekondig dat die enigste alkohol in hul stadions mense se hand sanitiser sal wees. Seiko Hashimoto, president van Tokio 2020 se reëlingskomitee, sê die besluit om alkohol te verbied is geneem om die publiek se vrese te besweer oor die aanbied van ’n veilige Spele. Die drankvervaardiger Asahi Breweries – ’n borg van die Spele – het ingestem op die verbod op alkohol binne stadions. Geraas en kontak deur high fives om ’n atleet se sukses te vier sal ook nie toegelaat word binne stadions nie. Dit is alles nodig om die verspreiding van Covid-19 te voorkom.