  DIE afrigter van die Oostelike Provinsie Olifante, Peter de Villiers, moes ’n heel nuwe rugbyspan saamroep nadat hy en 20 van sy spanlede Covid-19 opgedoen het. Die voormalige Springbok-afrigter kon nie vir ’n meer uitdagende wyse gevra het om sy span se eersteliga Curriebeker-veldtog af te skop nie. Die Olifante en die Luiperds pak mekaar môre in die openingsrondte van dié toernooi. De Villiers en 20 van sy spelers het ’n week gelede positief getoets vir Covid-19. Dié afrigter bly egter positief ongeag die feit dat sy span se diepte behoorlik teen die besoekers getoets gaan word. “Die provinsie het baie goeie klubspanne en ons moes baie van ons klubspelers nader trek vir Saterdag se wedstryd. Die spelers het goed in ons sisteme ingeskakel en ons is slaggereed vir die naweek se kragmeting teen die Luiperds.” Die O.P. Olifante, Boland, SWD Arende, Valke, Griffons, Grens en die Luiperds is die sewe unies wat vanjaar in die Eersteliga Curriebeker-kompetisie meeding. Al sewe spanne speel in rondtomtalie-wedstryde teen mekaar voor die eindstryd op 14 Augustus beslis sal word. Volgens die kompetisie-reëls sal enige span wat nie hulle wedstrydverpliginge nakom nie ligapunte verbeur. Die wedstryd tussen die Oostelike Provinsie Olifante en die Luiperds skop om 15:00 môremiddag op die Isaac Wolfson stadion in Port Elizabeth af.