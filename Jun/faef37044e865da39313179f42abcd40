TWEE van die mans wat by 'n Oos-Kaapse polisiestasie ingebreek en vuurwapens gesteel het, is intussen gearresteer. 'n R5-geweer, twee 9mm-vuurwapens, ses 9mm-magasyne en 'n R5-magasyn met 28 patrone is tydens die rooftog by die Tyefu-polisiekantoor gesteel. Die twee polisiebeamptes, wat alleen aan diens was, was uit om op 'n klag van gesinsgeweld te reageer toe die voorval plaasgevind het. Die twee mans se arrestasie kom nadat die polisie inligting opgevolg het oor 'n gewapende man wat wild en wakker in Ndlambe skiet. Yolisa Mgolodela, ’n Valke-woordvoerder, sê die gewapende man het gevlug, maar is later aangekeer. ’n 9 mm-pistool met drie rondes is in sy besit gevind. Nadere ondersoek het die polisie na die man se neef gelei waar vier vol 9 mm-magasyne gevind is. 'n Vuurwapen is ook sy gevind. “Twee ander magasyne en ’n rekenaarmonitor is in die toilet gevind waar dit versteek was," sê Mgolodela. Die twee neefs van 22- en 25 staan tereg op klagte van poging tot moord, die besit van ongelisensieerde vuurwapens en ammunisie asook die besit van vermoedelik gesteelde eiendom.-News24 