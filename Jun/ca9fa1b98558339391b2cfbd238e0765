DIE nasionale minister van gesondheid, dr. Zweli Mkhize, moet verantwoordelikheid neem vir die tender-bedrog wat in sy departement gepleeg is. Só meen die opposisiepartye nadat pres. Cyril Ramaphosa vandeesweek in ’n parlementsitting gesê het hy kyk na dié ernstige bewerings. Die DA-skaduminister van gesondheid, Siviwe Gwarube, het gisteroggend strafregte­like klagte by die Kaapstad-Sentraal-polisiestasie teen Mkhize en die direkteur-generaal, dr. Sandile Buthelezi, aanhangig gemaak. Die saak hou verband met kommunikasie-tenders wat laas jaar aan Digital Vibes toegeken is. Dié tender ten bedrae van sowat R83 miljoen is deur die regering geoormerk om die publiek oor die Covid-19-pandemie in te lig. Opinie Mense na aan Mkhize, soos sy voormalige PA, het na bewering by dié tender baat gevind. Die spesiale ondersoekeenheid (SOE) is reeds besig met ’n ondersoek. ’n SOE-verslag in dié verband word voor die einde van die maand verwag. Gwarube sê: “Ons het die klagte aangemeld, want dis ons opinie dat daar bewyse is dat die minister moontlik on­reëlmatig ’n kontrak onder­teken het om mense na aan hom te bevoordeel.” Volgens haar kom Mkhize se optrede neer op kriminaliteit. Die VF+ se Philip van Staden sê Mkhize het bevestig hy’t van die normale prosesse afgewyk met dié tenders. Hy sê die gesondheidsdepartement het ook R11 miljoen gespandeer vir die huur van ’n Protea-hotel in Limpopo waar die eerste gerepatrieerdes uit Wuhan, China, gehuisves is.