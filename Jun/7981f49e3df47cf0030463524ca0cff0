SCOTTSDENE se sypaadjiebewoners sit nou met absoluut niks nadat hulle shacks dié naweek afgebrand het. Vier van die vyf gesinne wat sowat drie jaar gelede in Scottsdene, Kraaifontein, op straat beland het, kon net toekyk hoe hul shacks Sondag vroegoggend afgebrand. Die brand is na bewering deur ’n petrolbom veroorsaak. Chris Kilowan, ’n advokaat wat die gesinne help, sê tans is daar net vermoedens oor hoe die brand ontstaan het en wie verantwoordelik is, maar daar is geen konkrete bewyse nie. Hy voeg egter by daar was drie weke gelede ’n petrolbomaanval waarin twee shacks afgebrand het. Lot Kilowan het op Facebook vir hulp vir die gesinne gevra. Volgens hom is daar 16 kinders en 8 volwassenes wat geraak is. Daar sal ook vandag oor die gesinne se lot besluit word wanneer hulle in die Kaapse hooggeregshof met die Stad Kaapstad vergader om hulle van die straat te verwyder. Die gesinne sal dan hoor of hulle moet trek na Philippi of Wallacedene, waar die Stad grond beskikbaar gestel het waar besetters mag bly soos aangevra deur hul regsverteenwoordigers. Kilowan sê dat die gesinne eerder in Wallacedene wil wees, wat vir hulle nader is.