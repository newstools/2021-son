IEMAND in Carletonville, Gauteng, is R20 miljoen ryker danksy die Lotto. Saterdag 29 Mei se Lotto-trekking was ’n hele R20 569 105 werd. Die persoon het die wenkaartjie by JJ Pawn Shop in Carletonville gekoop, R40 spandeer en self die nommers gekies. Die nommers vir daardie aand was 16, 18, 20, 22, 26, 29 en die bonus-bal 41. Maar dis nog onbekend wie dit gewen het nie. Intussen vra Charmaine Mabuza, CEO van Ithuba, die mense van daardie omgewing moet hul kaartjies noukeurig nagaan. Die wenner van die trekking op 14 April het ook nog nie sy of haar wenkaartjie gaan ingee nie. Die persoon is ’n smaak­like R30 miljoen ryker. Dankbaar Die kaartjie is gekoop by die Builders Express in Midwater Centre Aerorand, Middelburg (Mpumalanga). Die persoon het R80 gespandeer en het self die nommers gekies­. Dit is dalk nie miljoene nie, maar ’n werklose pa van Sebokeng in Gauteng is verskriklik dankbaar dat hy R181 059,90 met die Daily Lotto van Saterdag 22 Mei gewen het. Hy het R15 gespandeer en het self die nommers gekies. Hy het aan Ithuba gesê hy is nou al byna ’n jaar lank werkloos. “Dit kon nie op ’n beter tyd gekom het nie. Ek is bekommerd oor my familie. “My oudste seun het sy matriek geslaag en ek kon hom nie help om verder te studeer nie. “Die geld sal vir sy studies en vir my gesin gaan.” Die man sê hy is ’n vragmotorbestuurder en hy kan sy skills ook verbeter sodat hy weer ’n werk kan kry. Vanaand se PowerBall staan op ’n geraamde R45 miljoen en die PowerBall Plus op R15 miljoen.