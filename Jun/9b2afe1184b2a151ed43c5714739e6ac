DIS nou nie jou Messi- en Ronaldo-tipe sokkerstryd nie, maar die ouens van twee van Parkwood se oudste sokkerklubs het gewys dat ouderdom net ’n nommer is. Die meeste van die ouens in verlede Saterdag se herdenkingswedstryd se ouderdom is amper drie keer die nommer op hul jersey, maar hulle was daar vir die passie van die sport. Die Park Swallows- en Young Flames-sokkerklubs is byna 50 jaar gelede in dié omgewing gestig. Die klubs is welbekend vir hul wedywering op die veld. Hul oudspelers het nou bymekaargekom om die spelers te onthou wat in die pandemie verloor is. Park Swallows, wat vanjaar amptelik 50 jaar oud word, se woordvoerder, Godfrey “Baby” Adams, verduidelik dat dié besluit geneem is om een van hul stigterslede, Moses Jaftha, te vereer. “Ons het besluit om Young­ Flames te nooi omdat hulle nie net ons allies op die veld was nie, maar omdat hulle dieselfde passie as ons deel.” Adams meen al was die spoed nie daar nie en al het baie van die ouens gryser geword en boepies gekry, was daai liefde nog dieselfde. “Om weer die manne ná amper 20 jaar te sien, is ’n gevoel wat ek nie kan verduidelik nie. Ja, daar was ’n bietjie banter, maar dit het meer oor grys hare gegaan.” Hoop Hy sê hy hoop dat die jonger span motivering uit dié dag wegneem. “Kyk, daai veld het baie vir ons beteken en om dit só te sien breek ons harte. “Toe ons Saterdag gespeel het, kon ons sien hoe die jongspan hulself geniet het. “Hulle het saam gelag terwyl hulle vir ons gekyk het. Al het hulle ghai gemaak, het hulle die hele game gekyk. “Ons hoop dat dit die jongspan gemotiveer het om iets hiervan te maak en die veld ook in hul tweede huis te verander.” Ricardo Williams van Young­ Flames sê hul span is dankbaar vir die uitnodiging en hoop dat daar vele meer gaan wees. “Die ouens is ouer, gryser en ’n bietjie ronder, maar die tyd het gewys dat die broederliefde wat ons met mekaar deel, nie geblus is nie.” Wenner Al het Park Swallows die game 4-3 gewen, sê Wil­liams: “Ek dink Park Swallows kan met ons Young Flames saamstem dat sokker, lag en vriendskap die regte en eintlike wenner is.”