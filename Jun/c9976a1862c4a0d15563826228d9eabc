ATLETIEK Suid-Afrika (ASA), in samewerking met Westelike Provinsie Atletiek (WPA), gaan môre in die Groenpunt-atletiekstadion ’n byeenkoms vir middelafstandatlete aanbied. Volgens Sharief Jefferies, voorsitter van WPA se baan-en-veldkommissie, het ASA ’n reeks byeenkomste gereël om van die land se voorste middelafstandatlete ’n kans te gee om vir die Olimpiese Spele in Tokio te kwalifiseer. Die Afrika-byeenkoms gaan weens die Covid-19-pandemie nie meer plaasvind nie. Jefferies het gister aan Son gesê: “Omdat daar tans geen byeenkomste is nie en met die Afrika-kampioenskapsbyeenkoms wat gekanselleer is, is die atlete ’n geleentheid ontneem om hulself teen die beste op die vasteland in die middelafstande te toets. “Die byeenkoms in Groenpunt sal dus van die voorste atlete in die land die kans gee om die kwalifiseringsvereistes vir die Olimpiese Spele te haal.” Jefferies het ook onthul dat mans toegelaat gaan word om as pasaangeërs saam met die vroue in sommige wedlope deel te neem. “Dit sal beslis die vroue help om vinniger te hardloop omdat die mans hulle tot die uiterste sal druk,” het hy verduidelik. Die program is: 15:00: 5 000 m, mans; 15:15: 5 000 m, vroue; 15:35: 3 000 m-hindernis, mans; 15:50: 800 m, vroue; 15:55: 1500 m, mans.