KEVIN de Bruyne, Manchester City se talisman-kaptein, sê dit is vir hom ’n “besonderse eer” om vir die tweede seisoen agtereenvolgens as die Profes­sional Footballers’ Association (PFA) se Players’ Player of the Year aangewys te word. Sy spanmaat Phil Foden het die PFA se Young Player of the Year-toekenning ontvang terwyl die Chelsea-doelskieter Fran Kirby in die afdeling vir vroue bo uitgekom het. Dit is ook die tweede keer dat Kirby dié toekenning ontvang. De Bruyne en Foden het albei sleutelrolle die seisoen in City se sukses gespeel. Pep Guardiola (manager) se City-span het ’n derde Premierliga-titel in vier seisoene gewen en ook met die Carabao Cup weggestap. Belangrikste Die 29-jarige De Bruyne is die tweede manspeler wat dié toekenning twee keer in ’n ry wen. Cristiano Ronaldo het dit voorheen by Manchester United reggekry. De Bruyne het gesê: “As span wil jy soveel trofeë as moontlik wen. Vir ’n individu is die prys egter die belangrikste. “Om deur jou mededingers gekies te word sê baie. Dit is die ouens met wie jy in elke game meeding. “Wanneer jy dié dinge het, kan jy dit eendag aan jou kinders wys en sê: ‘Kyk, dit is wat Daddy gedoen het toe hy jonger was.” De Bruyne het hom gister by sy Belgiese spanmaats aangesluit vir die Euro 2020-toernooi. – AP