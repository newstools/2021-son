’N REKENMEESTER (33) van die Bergrivier-munisipaliteit het beken hy’t miljoene uit die munisipale bank­rekening gesteel. Nicholas Clayton Cloete Scholtz het meer as R4,1 miljoen verduister terwyl hy in Piketberg as uitgawes-rekenmeester van die Bergrivier-munisipaliteit gewerk het. Hy is laas week in die Bellville-handelshof ’n vonnis van agt jaar gevangenisstraf opgelê nadat hy skuld op die aanklag van diefstal beken het. Scholtz is skuldig bevind aan 10 klagte van bedrog en ’n klag van geldwassery. Scholtz het die groot klomp geld tussen Mei en Julie 2019 verduister. Verberg Die hof het verneem hy het in sy hoedanigheid as rekenmeester toegang tot die munisipale bankrekening gehad. Na verneem word, is altesaam R4,1 miljoen van die munisipaliteit se rekening oorbetaal in rekeninge in Scholtz se naam, asook in dié van ’n vriend. Scholtz het name vir fake begunstigdes geskep om die feit te verberg dat hy die geld direk in sy persoonlike bank­rekening gedeponeer het. Scholtz het 10 transaksies in ’n tydperk van 3 maande deurgevoer. Vuurwapen In dié transaksies het hy die geld vir persoonlike gebruik gesteel. Uit die 10 transaksies is 2 betalings aan sy vriend gedoen. Scholtz se tjommie het later die grootste deel van die geld wat hy van Scholtz ontvang het, aan hom terugbesorg. Scholtz sal effektief agt jaar gevangenisstraf uitdien. Die hof het hom ook onbevoeg verklaar om ’n vuurwapen te besit.