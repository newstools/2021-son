BONGI Mbonambi moes lang wag vir sy kans om vir die Springbokke te speel, maar toe hy dit uiteindelik kry, het hy dit met albei hande aangegryp. Die 30-jarige boorling van Bethlehem het in 2016 in Port Elizabeth sy debuut teen Ierland gemaak. Voor die World Cup in 2019 was dié haker nog die tweede keuse ná Malcolm Marx. Mbonambi het egter behoorlik sy stempel op die rugbyskouspel in Japan afgedruk en aangegaan om ’n sleutelrol in Suid-Afrika se verowering van die World Cup te speel. Die woelige haker beskou dit nou as nóg ’n besonderse mylpaal in sy loopbaan om teen die Britse en Ierse Leeus uit te draf. Hy het gister in ’n aanlyn konferensie gesê: “Ja, ek moes ’n lang pad stap, maar ek is baie bly om te sien dat al my harde werk uiteindelik vrugte afgewerp het. “Almal hier in die Bokspan het hul eie storie en pad wat hulle gestap het, maar vir eers gaan dit nie meer oor individue nie. Dit gaan eerder oor die hele groep. “Ons moet net almal seker maak dat ons die trui los in ’n beter plek as waar ons dit gevind het. “Dit is net ’n ongelooflike ervaring om lid van die groep te wees vir die Britse en Ierse Leeus-toer. “Dit is vir my ’n massiewe mylpaal in my loopbaan. Dit kom net een keer elke 12 jaar en daar is net ’n handvol spelers wat die geleentheid kry om dit te ervaar. “Die hele groep voel ge­seënd, want dit is ’n geweldige eer vir ons.” Mbonambi sê hy kan nie op sy louere rus nie, want daar is baie mededinging in die Bok-groep vir die nr. 2-trui. Benewens Marx, is daar ook sy Stormers-spanmaat Scarra Ntubeni en die talentvolle nuweling Joseph Dweba. “Ja, ons verwelkom die kompetisie. Dit spoor elke individu aan om sy beste te gee. Ons druk mekaar op en af van die veld.”