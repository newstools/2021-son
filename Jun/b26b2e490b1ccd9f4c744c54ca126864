DIANE Joshua laat nie gras onder haar voete groei nie! Dié 16-jarige vrouesokkerspeler is besig om behoorlik die velde in die Kaap aan die brand te speel. Sy is tans ’n doelskieter vir Hotspurs Ladies van Rocklands, Mitchells Plain, maar het voorheen ook vir Greenwood Athletic en Bayview uitgedraf. Dié gr. 11-leerder van die Hoërskool Muizenberg kan in die middelveld of voorlangs gebruik word en weet presies waar die doelhok sit. En sy is deesdae met haar kragtige skopvoet weer ’n nagmerrie vir doelwagters. Joshua was Sondag weer op haar beste toe sy twee keer die nette laat raas het in Hotspurs se oorwinning met 6-2 oor New Stars. Die span van Mitchells Plain is nog onoorwonne in groep B van Safa Cape Town se streekliga vir vroue. Hotspurs is met 19 punte ná 7 wedstryde ook die ligavoorloper. Mighty City Ladies het ook 19 punte, maar het een wedstryd meer as Hotspurs gespeel. Volgens Joshua is sy en haar spanmaats gefokus om promosie tot die nasionale vroueliga te kry. Intussen het FC Tafelzucht Ladies vir Hout Bay United Saterdag in Rocklands aarde toe gebring. Tafelzucht het die besoekers van Houtbaai met 1-0 geklop. Dit was die eerste keer dié seisoen dat Hout Bay United ’n ligawedstryd verloor.