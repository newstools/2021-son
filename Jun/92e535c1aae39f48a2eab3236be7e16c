MAX Verstappen het sy voorsprong in die wedloop om die F1-titel vergroot. Die Red Bull-jaer het sy rival, Lewis Hamilton, naelskraaps­ geklop om gister in die Franse Grand Prix te seëvier. Die Belgies-Nederlandse jaer het Hamilton in die voorlaaste ronde van die Paul Ricard-renbaan verbygesteek om die maksimum punte in te samel en sy aanslag op ’n eerste kampioenskapstitel te versterk. Op ’n middag wat deur die spanne se strategieë gedryf is, was albei motors van Red Bull en Mercedes gelyk en op koers. Verstappen, wat twee keer gestop het, het egter sy vars bande gebruik om Hamilton, wat net een stop gemaak het, in die voorlaaste ronde verby te steek. Fout Dit was weer ’n titaniese stryd tussen die twee jaers wat deur niks anders as sukses gedryf word nie. Verstappen, wat in die eerste posisie weggespring het, het sy eerste plek verloor toe hy ná die eerste sperdraai ’n fout begaan het. Dit het Hamilton toegelaat om die voortou te neem. Verstappen is min gespin hieroor omdat hy steeds Hamilton, ’n sewemalige F1-kampioen, kon klop. Verstappen geniet nou ’n voorsprong van 12 punte oor sy rival van Brittanje. Daar lê egter nog ’n lang pad voor met 15 wedrenne in die kompetisie oor. “Ons moes hard werk daarvoor, maar dis baie lonend,” verduidelik Verstappen. Hy moes ook Valtteri Bottas verbysteek toe hy op pad was om Hamilton in te haal. – AP Só het hulle gejaag: 1. Max Verstappen, Red Bull 2. Lewis Hamilton, Mercedes 3. Sergio Pérez, Red Bull 4. Valtteri Bottas, Mercedes 5. Lando Norris, McLaren 6. Daniel Ricciardo, McLaren 7. Pierre Gasly, AlphaTauri 8. Fernando Alonso, Alpine­ 9. Sebastian Vettel, Aston Martin 10. Lance Stroll, Aston Martin