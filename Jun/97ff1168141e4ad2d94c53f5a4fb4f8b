VIER gesinslede van Atlantis het vroeër vandag weens rookinasemhaling gesterf. Dit nadat 'n brand om 03:45 by hul huis in Protea Park uitgebreek het. Jermaine Carelse, 'n woordvoerder vir die Stad Kaapstad se brand- en reddingsdienste, verduidelik dat die brandweermanne probeer het om die  inwoners uit die huis te kry. "Ongelukkig is twee vroue ('n 66-jarige ma en haar 20-jarige dogter) en 'n 42-jarige man op die toneel weens rookinaseming dood." Carelse voeg by dat 'n tweede man in 'n kritieke toestand na die Wesfleur-hospitaal vervoer is. Hy is later dood. Die brand is om 05:18 geblus en die toneel is aan die polisie oorhandig. Kapt. Elizabeth Munro, 'n polisiewoordvoerder, bevestig die geval en verduidelik dat die saak tans geondersoek word. 