CHRISTIAN Eriksen het nog nooit tevore tekens van hartkwale getoon in sy tydperk as speler vir Tottenham Hotspur in die Engelse Premierliga nie. Só sê dr. Sanjay Sharma, van die St. George University in Londen, nadat die Deense sokkerster gister ’n hartaanval gekry het tydens sy span se Euro 2020-wedstryd teen Finland. Eriksen het ná 42 minute se spel inmekaargesak en bewegingloos op die gras gelê. Noodhulpdienste het sowat 10 minute gesukkel om hom weer by te bring. Hy is daarna na ’n hospitaal geneem. Hy is in ’n stabiele toestand. Sharma sê sedert 2013 – toe Eriksen nog by Spurs was – het die Deen se toetse vir hartkwale normaal gewys. Toe hy egter sien hoe Eriksen (deesdae ’n speler vir Inter Milan) inmekaarsak, het hy gevrees hy het dalk iets in die toetse misgekyk. “Ek het gedink: ‘O God, is daar iets wat ons nie gesien het nie?’ Maar ek het na ál die toetsuitslae gaan kyk en alles het perfek gelyk,” het Sharma aan The Mail gesê. “Vandat hy by Spurs geteken het, was dit my werk om hom te ondersoek en elke jaar te toets. Sy toets was tot en met 2019 normaal, met geen onderliggende kardiale foute nie. Ek staan by my woord.” Fabrice Muamba, voormalige Bolton Wanderers-middelskakel, het gesê Eriksen se hartaanval het pynlike herinneringe teruggebring aan toe hy in 2012 in ’n FA Cup-stryd self een ervaar het. Die voormalige Engelse o. 21-speler het gesê: “Om dit van daai afstand te sien en nie te weet wat gaan gebeur nie het weer dinge teruggebring wat ek diep binne in my verberg het, die emosie wat daar lê,” het Muamba gesê. – Reuters