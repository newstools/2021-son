HEIDELBERG. – Vier lede­ van die plaaslike polisie is goed onder skoot nadat hulle na bewering die naweek ’n “inbreker” aangerand het. Volgens ’n cop het die polisie ’n oproep van iemand ontvang dat daar iemand in haar (die cop se) huis is. Sy en ander polisielede wat op patrollie was, het hulle na die huis gehaas waar hulle ’n jong man in die huis se slaapkamer aangetref het. Die lid noem verder toe sy in die kamer kom waar haar dogter gelê en slaap het, het die man by die venster probeer uitspring. Sy het hom ná ’n gestoei met die hulp van haar kollegas gearresteer en in die vangwa gelaai. Hy is van huisbraak en diefstal aangekla en het Maandagoggend in die hof verskyn. Hy’s wel vrygelaat en gewaarsku om op 15 Junie in die hof te verskyn. Hy het egter self Maandag ná sy verskyning ’n klag van aanranding met die opset om ernstig te beseer teen die cops aanhangig gemaak. Hy is Dinsdag na die daghospitaal waar die dokter die J99-vorm voltooi het. Volgens die mediese verslag is hy met ’n vuishou op die oog geslaan, daar was ’n poging tot verwurging met ’n arm om die nek én hy is teen die ribbes geskop. Hy het gevolglik ’n erg geswelde pers oog en swelsel aan sy bolip opgedoen. Ronwyne Pieters (20) van Diepkloof sê hy het nie ingebreek nie. “Ek het vroeër daai aand daar met nog jong mense ge­kuier en in die sitkamer op die rusbank aan die slaap geraak. “Ek het later wakker geskrik en ontdek dat die ander weg is en toe na die slaap­kamer gegaan om te kyk hoe laat dit is. “Dis daai tyd toe ek hoor die deur gaan oop en voor ek kon verduidelik, het die polisie my toegeval en aangerand.” Kapt. Malcolm Pojie, polisiewoordvoerder, het bevestig vier lede is aangekla ná ’n voorval Saterdag 5 Junie omstreeks 03:15 by die huis van die betrokke lid. Opod “Daar word beweer dat die 20-jarige klaer in die betrokke lid se woning gevind is terwyl sy aan diens was. “Verdere beweringe is dat hy deur die lede aangerand is waartydens hy beserings aan sy gesig opgedoen het.” Pojie het verder bevestig dat die saak na die onafhanklike polisie-ondersoekdirektoraat (Opod) verwys is vir verdere ondersoek.