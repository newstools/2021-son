“MOENIE opgee wanneer die koue woorde van die lewe jou probeer onderkry nie.” Met hierdie woorde het Jacques Hanekom (39) van Citrusdal die pad gestap nadat die lewe hom platgeslaan het toe hy in 2015 ’n beroerte gehad het. Hanekom stel eersdaags sy eerste boek met kortverhale bekend. Hy vertel in 2015, toe hy sy eerste beroerte gehad het, het die kenners vir hom gesê hy gaan dit dalk nie maak nie en sy kans is net 50%. Die bloeding op sy brein het dubbelvisie veroorsaak en sy spraak aangetas. “Ek kon nie lekker op die foon of skootrekenaar sien nie,” vertel hy. Hanekom het toe in 2016 – nadat sy sig herstel het – begin om kortverhale op Facebook te plaas. Gestop “Mense het my later aangeraai om te stop omdat ander my idees kan steel.” Die selfversekerde man het toe gestop met die aanlyn kortverhale en in 2017 begin werk aan sy boek. Die boek was in 2019 klaar geskryf, maar daarna het die stryd eers begin. Hanekom vertel hy het hopeloos gevoel nadat hy na ’n uitgewer begin soek het. Dit was een van sy grootste uitdagings. “Ons op die platteland sukkel verskriklik baie om mense te kry wat jou kan help. “Ek is rondgestuur na plekke in die Kaap en Stellenbosch om ’n uitgewer te probeer kry.” Hanekom vertel weens sy gebrek ná die beroerte kon hy nie so ver reis nie. Droom Terwyl hy gesukkel het om ’n uitgewer vir sy boek te kry, het hy begin skryf aan sy tweede boek. Ná vele pogings om sy boek uit te gee, is sy droom vanjaar bewaarheid toe Mar-Leo Publiseerders ingestem het om hom te help. Stroke Gedagtes, sy boek, het ’n baie diep betekenis. Die kortverhale daarin handel oor alledaagse kwessies wat gemeenskappe in die gesig staar. Hanekom skryf oor rassisme, ontvoering en baie ander probleme. Die tema van die omslag is ook betekenisvol. Hy verwys na die middelste pilaar as sy geloof wat hom staande gehou het deur die laaste paar jaar. Die twee gebroke pilare aan weerskante, sê hy, is die mense wat nie in hom geglo het nie en hom uitgelag het. Die kettings verwys na die dinge wat hom vasgehou het, soos afguns in sy gemeenskap. Dan is daar die voetspore wat simbolies is van die pad wat God met hom gestap het en die tye dat hy wou opgee, maar elke keer weer nuwe moed moes kry. Hanekom wil graag ander motiveer met die wyse woorde van sy ouma: “As jy dit nie self gaan doen nie, gaan niemand dit vir jou doen nie.”