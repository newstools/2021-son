DIE Stad Kaapstad se rampbestuurafdeling het by verskeie plekke gehelp waar verspoelings was. Verspoelings is in Guguletu, Wynberg, Valhalla Park, Philippi, Khayelitsha, Macassar, Lwandle, Sir Lowry’s Pass Village en elders aangemeld. Rampbestuurspanne en die Stad se departement van informele nedersettings is besig om te kyk na die moontlike skade. Omdat nóg nat weer verwag word, sal die rampbestuurspanne die hele week ’n wakende oog hou. JP Smith, mayco-lid vir veiligheid en sekuriteit, vra inwoners ook om seker te maak dat geen los items op hulle eiendom rondlê nie. Mense moet ook kyk na takke van bome wat hang en gevaarlik kan wees wanneer hulle val. Inwoners kan ook die Stad se noodnommers by 107 van ’n landlyn af of 021 480 7700 van ’n selfoon af bel as daar noodgevalle is. Oorstroomde Die Stad se verkeersdepartement het teen Maandag­oggend 13 ongelukke weens die swaar reën aangemeld. Die departement het oorstroomde paaie in Bellville, Ottery, Athlone, Woodstock, Plattekloof en Panorama aangemeld. “Ons wil motoriste herinner om veral in dié nat weerstoestande versigtig op die paaie te ry. “Mense moet stadiger ry en ’n veilige afstand agter ander karre hou.” Smith maan motoriste om vir waterpoele in die pad uit te kyk. “As jy deur die water ry, verminder jou spoed, anders kan jy probleme optel.” Smith vra mense ook om eerder vroeër na jou bestemming te vertrek sodat jy nie hoef te jaag om daar uit te kom nie. “Nat weer word vir die hele week voorspel en ons wil nie hê nog ongelukke moet op die paaie plaasvind nie.”