VAN die land se opwindendste dramaturge, akteurs en regisseurs neem deel aan Stemme, ’n sinergieprojek van die Suidoosterfees saam met LitNet en NATi. Stemme is ’n reeks van 10 kort, kragtige monoloë waarvan 8 dié Saterdag, 19 Junie, van 17:00 vir klein gehore in die Iziko Slawemuseum in Kaapstad opgevoer sal word. Vernuf Veteraan-dramaturge soos Breyten Breytenbach, Ingrid Winterbach, Saartjie Botha, Rafiek Mammon en Nicola Hanekom, vanjaar se Hertzogpryswenner vir drama, sal deelneem. Breytenbach en Winterbach se monoloë sal egter slegs as video’s op LitNet gesien kan word. Hulle deel die verhoog met die volgende jong skrywers, wie se vernuf onder leiding van NATi en die Jakes Gerwel Stigting geslyp is: Carlo Daniels, Stephren Saayman, Dianne Albertze, Veronique Jephtas en Andrico Goosen. Marthinus Basson, Lee-Ann van Rooi, Andrew Buckland, Fred Abrahams en Nicole Holm is van die regisseurs wat tans werk om die Stemme-produksies vir die verhoog gereed te kry. Die volgende uiters talentvolle akteurs neem deel: Antoi­nette Kellerman, Albert Pretorius, Khadija Heeger, Tinarie van Wyk-Loots, Geon Nel, Eldon van der Merwe, Hein Poole, Carlo Daniels, Ivan Abrahams en Liandé Valentyn. Kellermann en Pretorius speel in onderskeidelik Breytenbach se Teenstemtweespraak en Winterbach se ’nSeereis, waarvan Marthinus Basson die regisseur is. Abrahams behartig die regie van Mammon se Verspring, wat gaan oor ’n werklose middeljarige aktrise, vertolk deur Van Wyk-Loots. Geon Nel en Van der Merwe vertolk onderskeidelik Saartjie Botha en Nicola Hanekom se monoloë, Leë Nagte en Olke Bolke, met Holm en Van Rooi as die regisseurs. Holm regisseer ook Goosen se Kon Ek Ook Maar ’n Hond Gewees Het? met Abrahams op die verhoog, terwyl Van Rooi ook in die regisseurstoel is vir Jephtas se Revelations Oppie Pot met Poole. Kaartjies Buckland neem as regisseur vir Daniels onder hande in Daniels se Weg, waarin hy self optree. Die NATi Jong Sterre, Albertze en Saayman, neem die regie-leisels met hul eie stukke – Soebat met Heeger en Alles Lê in die Lengte van Jou Hare met Valentyn. So, moet beslis nie die Stemme-produksies Saterdag in die Iziko Slawemuseum misloop nie. Kaartjies kos R120 en kan aanlyn by Computicket bespreek word.