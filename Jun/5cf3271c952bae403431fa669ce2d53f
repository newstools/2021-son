NAVEEN Daries en Caitlin Rooskrantz het hul kaartjies bespreek om Suid-Afrika op die Olimpiese Spele in Tokio, Japan, in gimnastiek te verteenwoordig. Hulle het die eerste twee SA vroue in die geskiedenis geword wat gekwalifiseer het om land op ’n Olimpiese Spele in artistieke gimnastiek te verteenwoordig. Volgens Donny Jurgens, die president van Gimnastiek Suid-Afrika, het die 19-jarige Daries laas week op die Afrika-byeenkoms in Kaïro in Egipte uitgeblink en haar plek in SA se span vir die Spele verseker. Daries sluit haar aan by Rooskrantz, wat reeds in 2019 op die Wêreldbyeenkoms in Stuttgart in Duitsland gekwalifiseer het. Daries en haar suster Zelme en mede-spanmaat Mammule Rankoe het aan die byeenkoms in Egipte deelgeneem. Rooskrantz het ook saam met die span gereis om die ander meisies te ondersteun in hul strewe om te kwalifiseer. Hulle het aan al vier apparate deelgeneem teen sterk mededingers uit Egipte, Algerië, Nigerië en Kameroen. Daar het ook twee Suid-Afrikaanse mans aan die Afrika-byeenkoms deelgeneem, maar hulle kon ongelukkig nie die paal haal nie. Ná ’n sterk betwiste stryd het Daries en Zeina Sharaf van Egipte weggestap met die gesogte twee Olimpiese kwalifikasie-plekke. ’n Verheugde Jurgens het gister uit Kaïro – waar hy en die spant vir die World Cup aangebly he – aan Son gesê: “Ja, as Gimnastiek Suid-Afrika is ons uiteraard ongelooflik trots op ons vrouespan. “Daries het die geleentheid aangegryp om vir die Spele te kwalifiseer. Die toptwee-deelnemers van verskillende lande in Afrika word vir die Spele gekies. Egipte het die een plek gekry, met Daries wat vir haar moeite met die ander plek beloon is. “Ons gaan nog vir die hele week hier in Egipte wees, waar die gimnaste aangebly het om aan die World Cup deel te neem wat vanjaar ook hier in Kaïro plaasvind. Ons sal oor die naweek terugkeer na Suid-Afrika. “Vir Naveen en Catilin is dit ’n ongelooflike prestasie om aan die Spele te kan deeneem. Hulle sal dalk nie met medaljes terugkeer nie, maar die ervaring wat hulle gaan opdoen sal van onskatbare waarde wees. Hulle sal ook dien as rolmodelle vir talle ander jong meisies wat graag aan gimnastiek wil deelneem.”