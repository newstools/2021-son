DIE Covid-pandemie het Jackie Brice se bokstoernooi op 26 Junie in Kimberley gekelder. Brice het gisteraand aan Son gesê die mediese raad het hom ingelig dat die positiewe gevalle in die streek baie hoog is en dat daar boonop tussen 23 en 26 Junie geen water beskikbaar sal wees nie. Die toernooi verskuif nou na 16 Julie in die Kaap. Vir die Kaapse swaargewig Juan Roux is sy kragmeting met Luke Sutherland van Boksburg ’n groot toets. Hoewel Sutherland net drie van sy vyf gevegte gewen het, is hy ’n rateltaai teenstander wat nie onderskat moet word nie. Hy het twee van sy teenstanders – Warren le Roux en Marc Subramoney – uitgeslaan en is self op ’n keer deur die voormalige Suid-Afrikaanse kampioen Ruann Visser droomland toe gestuur. Die verandering van datum bied nou aan Roux ’n ekstra drie weke om voor te berei vir sy strafste geveg tot dusver. Roux is ná drie gevegte onoorwonne en dit sal ’n groot stap vorentoe wees as hy ook met Sutherland kan afreken. Roux het onlangs aangedui sy visier is op die SA kroon en daarom sal ’n nederlaag ’n ontydige uitslag wees.