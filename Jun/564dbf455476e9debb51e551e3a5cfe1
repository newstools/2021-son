SY MAAK haar stiefpa se lewe hel en vat hom nie eintlik kop toe nie. Die cute karaktertjie Elif in die social media het die harte van die duisende followers van die Facebook-blad ’n Doos vol Jokes gesteel met haar lekker bekkie wat so klap. Ryno Mouton en Lesley Miggels, die breins agter dié funny page, se paaie het ’n paar jaar terug in Wesbank, Kuilsrivier, gekruis waar hulle bly. Hulle het sommer onmiddellik gekliek. Mouton is oorspronklik van Concordia in Namakwaland en Miggels is van Luckhoff, ook in die Noord-Kaap. Hulle bevind hulle in die Kaap as gevolg van werk. Miggels vertel waar die idee vandaan gekom het. “Ek en Ryno is lief om te socialise, dan vat ons die crowd oor met ons funny jokes. Ek het toe vir Ryno gesê dat ons ’n social page moet oopmaak en ons jokes daarop plaas. Gaping “Hy sê toe ons moet buite die doos (boks) dink en ons eie idees gebruik. Dít is toe ook waar ons aan die blad se naam kom. “In Januarie 2019 het ons twee die blad geopen op die verskillende sosiale platforms – Facebook, TikTok, YouTube en Instagram.” Oor die karakterjie Elif, sê Mouton: “Kyk, ek en Lesley se skofte val soms nie so lekker saam nie en ek’t toe aan ’n plan gedink om daai gaping te vul. “Ek het toe laas jaar November my suster se dogtertjie, Shiloh Mouton (7), in een video gebruik. “Toe ek dit oplaai, het dit viral gegaan en die mense het dit gelike.” Hy vertel sy kry haar karakternaam van die telenovela Elif. Talle mense kla altyd die program maak hulle emosioneel en vat almal se lewe oor. “Nou, in ons video’s is ek met Elif se ma getroud. Ek noem toe aan haar: ‘Ek is nou jóú pa.’ “Dit is toe waar haar uitdrukking ‘Jou Pa’ vandaan kom. “Sy wil ook my lewe oorneem en maak my mal in komiese tonele.” Op ’n vraag aan Shiloh watter beroep sy eendag wil volg, antwoord sy skamerig: “Ek wil ’n onderwyser word. Ek wil die kinders leer.”