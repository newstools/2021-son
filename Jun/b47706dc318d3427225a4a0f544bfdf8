TEN spyte van die teleurstelling en bitter pil wat Frank­ryk moes sluk in die Euro 2020-kampioenskapstoernooi, staan sy spelers steeds saam as ’n span. Só het Didier Deschamps, Les Bleus se bestuurder, agterna gesê. Dít volg nadat Frankryk Dinsdagaand in die ronde van 16 deur Switserland met 5-4 met skoppe van die strafmerk uitgeskakel is. Deschamps het veral in die bres getree vir Kylian Mbappé, sy jong striker, wie se penalty deur Switserland se doelwagter gekeer is. Dít het Switserland gehelp om sy plek in die kwarteindronde te bespreek. Frankryk was met 10 minute se speeltyd oor nog met 3-1 voor. Volgens Deschamps, wat die Euro-toernooi as ’n speler gewen het, sal sy spelers beslis waardevolle lesse uit dié nederlaag leer. “Dit sal almal help, selfs vir Kylian,” het Deschamps verduidelik. “Niemand blameer Kylian vir die verbroude kans nie. En niemand is kwaad vir hom nie. “Hy was in die eerste plek baie braaf om die penalty te neem. “Die groep is bewus van hul sterk punte. Die spelers staan almal saam,” het Deschamps gesê. – AP