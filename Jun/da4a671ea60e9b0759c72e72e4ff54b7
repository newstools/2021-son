DIE Suidooster-akteur Irshaad Ally het onlangs sy grootste fan se hart gesteel! In Maart het kykNET en die borrelende kykNET-persoonlikheid Stella gevra: Wie is die kanaal se grootste aanhangers? Daardie persone wat kykNET kyk, luister én leef. Die sogenaamde super-fans. Daar was beloftes van groot pryse en ’n belewenis soos min. Soos ons kykNET-kykers oor die jare geleer ken het, het hulle toe nie teleurgestel nie. Daar was inskrywings van heinde en verre en uiteindelik is 10 mense gekies vir ’n kykNET-ervaring­ soos min. Belewenis Stella en die span het in die pad geval en van Springs tot Gqeberha en van Bloemfontein tot Saldanhabaai gereis om hierdie 10 super-fans te ontmoet. Om die belewenis nog méér spesiaal te maak, het kykNET-persoonlikhede saam op reis gegaan. Dié keer was dit die super-fan Raymond Evertse van Mitchells Plain se beurt. Raymond en sy gesin is deur Stella by die City Park-stadion in Kaapstad verras. Dié super-fan is “super-mal” oor sy rugby en ’n vleisie oor die kole en dit is hoe kykNET sy en sy familie se harte gesteel het. Hy en die lieflike Stella was nog besig om die landslied te sing toe sy gunsteling-akteur, Irshaad, wat die rol van Rhafiek in die gewilde sepie Suidooster speel, hom verras het. Raymond, wat elke weeksaand getrou Suidooster kyk, kon sy oë nie glo toe hy Irshaad ontmoet nie. Hy het ’n baie moeilike jaar beleef met sy gesondheid wat nie goed was nie en hierdie besoek van die kykNET-span het sy hart behoorlik bly gemaak. Hoogtepunte Hulle het sommer ’n lekker boereworsbraai daar op die rugbyveld gehou. Raymond beskryf die ervaring as een van die hoogtepunte in sy lewe. Die verrassingsbesoeke word as advertensies van 90 sekondes van 26 April tot 28 Junie uit­gesaai.