CHARLES Losper het Cameron Carolissen die stryd aangesê. Dít is die boodskap van Woensdagaand se Strugglers WP-dartsliga by die Grassy Park Hotel nadat albei spelers onoorwonne uit die stryd getree het. Carolissen is steeds bo-aan die log met vier oorwinnings, terwyl Losper sterk teruggeslaan het deur sy laaste drie wedstryde te wen. Hiermee het Losper verseker dat Carolissen nie maklik met die titel gaan wegstap nie. Carolissen (12) en Losper (9) word op die log gevolg deur Vernon Bouwers (7), Leslie Beukes (6), Lance Rustin en Vernon Martin (4 elk), Giovanni Mathee (3) en Jason Erasmus (1). Carolissen het Erasmus met 7-1 oorrompel voordat hy Rustin ook maklik met 6-2 geklop het. Losper het die nuweling Vernon Martin ewe maklik met 7-1 afgestof, terwyl hy met 5-3 aan die wenkant was in sy ander wedstryd teen Leslie Beukes. Die uitslae is: Lance Rustin 3-5 Giovanni Mathee; Vernon Martin 1-7 Charles Losper; Vernon Bouwers 2-6 Leslie Beukes; Jason Erasmus 1-7 Cameron Carolissen; Vernon Bouwers 5-3 Giovanni Mathee; Vernon Martin 5-3 Jason Erasmus; Leslie Beukes 3-5 Charles Losper; Cameron Carolissen 6-2 Lance Rustin