STEVE Barker, manager van Stellenbosch FC, is oortuig dat sy span weer volgende seisoen Premierliga-sokker gaan speel. Stellies is tans in ’n baie benarde posisie op die punteleer, maar Barker besef dat sy span se lot in die spelers se hande is. Die span van Matieland móét sy laaste twee wedstryde – môre teen TS Galaxy (tuis) en Saterdag in die Sugar Ray Xulu-stadion in KwaZulu-Natal – wen om seker te wees hy behou sy status. Die 53-jarige Barker het steeds volle vertroue in sy spelers. Hy is bewus dat hulle hulself sal motiveer om die span oor die lyn te kry. “Ek is vol vertroue dat ons ons doelwitte in die kort en lang termyn kan bereik,” het Barker gesê. “Ons moet net seker maak dat ons die spelers gefokus en toegewyd hou. “Ek verwag dat hulle emosioneel ten volle betrokke sal wees in die laaste twee wedstryde. “Ons verwag twee groot vertonings van hulle, eers teen Galaxy en dan in die laaste stryd teen Golden Arrows,” het Barker bygevoeg. Die voormalige afrigter van AmaZulu en die Universiteit van Pretoria het beklemtoon hoe belangrik dit gaan wees vir sy spelers om kanse in doele te omskep. “Ek dink daar was dié seisoen net te veel goeie vertonings, maar dan het ons niks om daarvoor te wys nie. “Ek dink dat ons steeds in ’n baie bevoorregte posisie is om in die liga te kan veg. “Wat belangrik is, is dat ons lot in ons eie hande is om ons status te behou.” Stellenbosch sal sonder die dienste van Nathan Sinkala (striker, geskors) en Robyn Johannes (verdediger, beseer) wees. Eersgenoemde sal wel terug wees vir sy span se laaste wedstryd van die seisoen.