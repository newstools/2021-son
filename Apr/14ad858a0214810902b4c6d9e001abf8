LEERDERS van Portland Sekondêre Skool in Mitchells Plain het ná die onlangse skokkende voorval wat tot die dood van 'n leerder in Limpopo gelei het, 'n veldtog teen boelies begin. Die dood van Lufuno Mavhunga – wat haar eie lewe geneem het nadat 'n video viral gegaan het waarin sy geboelie en aangerand word – het die hele land geruk. Dis hoekom Camorin du Plessis die groep pro-aktiewe leerders van Portland High gelei het om hul onderwysers met die idee te nader. Die plan was om weer 'n belofte teen boelies te onderteken, wat in die Metro-Suid-onderwysdistrik se anti-boelie-beleid gevind word. Slagoffer News24 berig dat Du Plessis ook al geboelie is. Dié 17-jarige gr. 11-leerder verduidelik aan News24 dat hy seker wou maak die topic loop nie net dood nie. Leerders en onderwysers is dus Dinsdag op die skoolgrond gestop en genooi om die belofte te onderteken. Kerse is ook aangesteek ter nagedagtenis aan al die slagoffers van boelies. Pienk linte is uitgedeel om bewusmaking te skep. Die 14-jarige meisie wat daarvan beskuldig word dat sy Mavhunga aangerand het, het verlede week in die Thohoyandou-landdroshof in Limpopo op 'n aanklag van aanranding verskyn. Sy word tans in 'n jeugbewaringsentrum aangehou. Bronagh Hammond, 'n woordvoerder van die Wes-Kaapse onderwysdepartement, het gesê daar is talle veldtogte teen boelies op distriks- en skoolvlak. Sy het ook gesê die departement bied beradingsondersteuning en advies aan leerlinge en ouers. - News24