’N FAMILIE van Kraaifontein moes met Jan Tuisbly se karretjie ry toe dit blyk hul vakansie-akkommodasie in Langebaan is ’n scam. Om alles te kroon, het hulle R5 300 verloor. Carmenita White vertel aan Son sy het ene Deidré, ’n agent van Affordable Holiday Accommodation, op Facebook se Market Place­ raakgesien. Daar het sy ’n massiewe mansion geadverteer teen ’n bargain van R1 300 per aand, vertel White. Sy vertel verder hoe sy haar hart op dié pragtige en aanloklike vakansiehuis verloor het. Die huis kon hul groot familie vir die Paasnaweek akkommodeer en met die goedkoop prys kon hulle nie verkeerd gaan nie, sê sy. White sê sy het glad nie agtergekom sy word gescam toe Deidré onmiddellik ’n betaling gesoek het nie. Sy sê haar eerste betaling van R2 900 is gemaak en daarna het sy nóg twee betalings gemaak. Volgens White het hulle lank voor die tyd die huis afbetaal, aangesien hulle genoeg tyd gehad het. Sy sê hulle het in Maart ook ’n vakansiehuis op Market Place gebook. Daardie huis was nie ’n scam nie en daarom was sy geheel en al houtgerus. White vertel: “Twee dae voordat ons die sleutel moes afhaal, het ek haar gekontak en gevra of my man dit kan kry oor hy in die area was. “Sy het gesê dat dit orrait is en sy sal oor ’n uur by die huis wees. “Ons het intussen na die vakansieplek se adres gesoek wat sy gegee het en gesien die huis bestaan dan nie onder die huisadres wat sy gegee het nie. “Die huis het onder ’n ander adres bestaan en het toe op (die website) Lekke Slaap uitgeskop. “My man het baie lank vir haar gewag en sy’t nooit opgedaag nie. “Hy is op die ou einde maar daar weg sonder die sleutels. “Ons het besluit om vir Lekke Slaap te bel en hulle het gesê hulle is wel ’n agent vir die spesifieke huis en dat hulle glad nie vir Deidré ken nie.” White sê Deidré het intussen aangehou vir die res van die geld, maar met die inligting wat hulle gekry het, het sy versigtig geraak. Hulle besluit toe om haar op te set om te kyk of dit ’n regte besigheid is. White se niggie en haar ma het met haar kontak gemaak en ook gevra of die huis vir die Paasnaweek beskikbaar is. Deidré het toe vir albei laat weet die huis is wel beskikbaar, maar hulle sal onmiddellik ’n betaling moet maak. Net daar het hulle besef hulle is gescam, sê sy. “Ons het nooit weer van haar gehoor nie. Ek was só siek daai naweek. Ek wou niks doen nie en kon nie eens eet nie.” Kraamverlof Toe Son die vermeende agent (Deidré) kontak, het sy gesê dit kan nie waar wees dat White gescam is nie. Volgens haar is die vrou wat White gehelp het op kraamverlof en gebruik sy nou haar WhatsApp-nommer. Toe Son haar gevra wie sy is, het sy gesê haar naam is Kamila en die agent wie se selfoon dit is, is eintlik Candice. Dié Kamila het belowe sy sal die saak onder haar bestuurder se aandag bring. Sy het ook belowe hy sal terugbel, maar tot op hierdie uur het hy nog nie gebel nie.