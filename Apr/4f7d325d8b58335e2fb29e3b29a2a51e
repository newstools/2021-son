PADONGELUKKE raak arm mense meer as enige ander groep. So sê die minister van vervoer, Fikile Mbalula. Mbalula het gister die stats van landwye ongelukke oor die Paasnaweek ­bekend gemaak. Hy het verwys na die baie voetgangers wat oor die Paasnaweek van 1 tot 5 April doodgery is. “Baie van die mense het op die hoofweë gestap om in die stede werk te gaan soek.” Sterftes onder voetgangers het tot 35% gestyg. Dit is 5% meer as in 2019. “Die syfers wys dat 6% van dié voetgangers tussen 00:00 en 02:00 in die oggend deur motors getref is.” Tolhekke Mbalula sê hulle wil elke dag op padveiligheid fokus, maar hulle sit meer oor langnaweke in. “Die voorlopige syfers wys die verkeer is baie besiger op die hoofroetes van en na Gauteng. “Die N1 noord na Limpopo, die N3 na KwaZulu-Natal en die N4 na Mpumalanga was besonder besig. Op die N3 is 151 143 voertuie getel wat deur die tolhekke gery het. “Tussen Gauteng, Limpopo en Noordwes is 120 573 voertuie getel. “Op die N1 suid, tussen Gauteng deur die Vrystaat tot in die Wes-Kaap, is 64 001 voertuie getel en 14 864 op die N2 in KwaZulu-Natal.” Mbalula sê die menslike faktor was die groot rede vir ongelukke. Daar was 189 ongelukke landwyd en 235 mense het gesterf. In 2019 het 260 landwyd op die paaie gesterf. Die sterftesyfers in die provinsies is as volg: In die Oos-Kaap het 27 mense gesterf, in die Vrystaat 13, in Gauteng 36, in KwaZulu-Natal 54, in Limpopo 34, in Mpumalanga 18, in die Noord-Kaap 7, in Noordwes 20 en in die Wes-Kaap 26.