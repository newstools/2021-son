DAN Kriel gaan môre die Lions teen die Bulls op Loftus Versfeld in Pretoria aanvoer. Dit sal hul eerste Rainbow Cup-kragmeting wees. Die wedstryd wat deur die skeidsregter Rasta Rasivhenge geblaas gaan word, skop 19:00 af. Die 27-jarige Dan se tweelingbroer, Jesse Kriel, het Suid-Afrika in 46 toetse in sy loopbaan verteenwoordig. Die broers het in 2014 saam vir die SA o. 20-span gespeel. ’n Interessante statistiek is dat Dan (1,93 m en 103 kg) groter en swaarder as Jesse (1,86 m en 95 kg) is. Dan het voorheen ook vir die Stormers en die Westelike Provinsie uitgedraf. Hy gaan ’n opwindende kombinasie in die middelveld saam met Wandisile Simelane vorm. Krukkelys Dan neem oor by die gereelde kaptein, Elton Jantjies, wat by Pau in Frankryk op ’n korttermynlening is. Die ander kandidate vir die kapteinskap was Burger Odendaal, Willem Alberts en Jaco Kriel. Al drie spelers is egter op die krukkelys. Die vleuels Stean Pienaar en Courtnall Skosan vorm ’n goeie agterste driehoek saam met Tiaan Swanepoel in die laaste vesting. Fred Zeilinga gaan die nr. 10-trui in die afwesigheid van Jantjies dra. André­ Warner gaan agter die oond diens doen. Francke Horn, Vincent Tshituka en MJ Pelser vorm die lostrio voor die agterste ry. Die tweede ry bestaan ??uit Wilhelm van der Sluys en Ruben Schoeman­. Jannie du Plessis, PJ Botha­ en Sti Sithole sal die voorste ry vorm. Die Bulls se span word vandag bekend gemaak. LIONS: Tiaan Swanepoel, Stean Pienaar, Wandisile Simelane, Dan Kriel (k), Courtnall Skosan, Fred Zeilinga, André Warner, Francke Horn, Vincent Tshituka, MJ Pelser, Wilhelm van der Sluys, Ruben Schoeman, Jannie du Plessis, PJ Botha, Sti Sithole. BANK: Morné Brandon, Nathan McBeth, Carlü Sadie, Reinhard Nothnagel, Emmanuel Tshituka, Sibusiso Sangweni, Morné van den Berg, EW Viljoen.