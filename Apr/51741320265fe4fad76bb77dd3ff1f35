PAKISTAN, met Babar Azam as kaptein en ­Mohammad Rizwan aan die spits, het gister ’n mak Protea-boulaanval aan flarde geslaan om die derde T20I in Centurion met 9 paaltjies te wen. Aangesien Pakistan nou met 2-1 in die reeks van vier voorloop, kan Suid-Afrika dus nie meer die reeks wen nie. Die besoekers is gister die reuse-taak gestel om 204 vir ’n oorwinning aan te teken. Hulle het dit uiteindelik ­verspotmaklik gedoen – boonop met twee volle beurte oor. ’n Papierdun boulaanval is na alle dele van die veld gemoker. Dít nadat Suid-Afrika goed gekolf het en Pakistan by die halfpadmerk onder druk was. Azam is uiteindelik in die 18de beurt uit vir ’n meesterlike 122 van slegs 59 balle. Dit het 15 viere en 4 sesse ­ingesluit. Hy is goed deur Rizwan (73 van 47 balle, 5x4 en 2x6) bygestaan. Dié duo het ’n reusagtige aanvangsvennootskap van 197 aangeteken. Vroeër was hul eweknieë, ­Janneman Malan en Aiden Markram, ­vinnig uit die blokke en het die Pakistanse boulers óók al hul dae gegee. Die duo speel bloot ­omdat Quinton De Kock by die IPL is en Temba Bavuma, die Proteas se nuwe kaptein in die witbalformate, ­beseer is. Hulle het egter met vryheid en flair gespeel en uiteindelik van net 64 balle ’n skitterende 108 om die eerste paaltjie aangeteken. Markram was die eerste man terug in die paviljoen toe hy deur Mohammad ­Nawaz vir 63 (31 balle, 6x4 en 4x6) geboul is. Malan, wie se dryfhoue oor en deur die wegkant die oog getref het, was Nawaz se tweede slagoffer. Hy het 55 (40 balle, 5x4 en 2x6) aangeteken. George Linde het as mokerman op nommer drie kom kolf en ’n blitsige 22 (10 balle) bygesit. Die ­Proteas het egter ietwat ­momentum in die middel en aan die einde van hul kolfbeurt verloor toe die paaltjies ­gekantel het. Rassie van der Dussen 34 (20 balle) het darem gehelp om die tuisspan by ’n stewige 203/5 in hul 20 beurte te laat uitkom. Die vierde en laaste T20I is môre ook op SuperSport Park.