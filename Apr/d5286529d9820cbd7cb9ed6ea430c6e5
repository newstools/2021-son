DIE gospelsanger en mediese dokter Dr Tumi kap die grootste zip oor die bedrogsaak teen hom en sy vrou. Die Valke het die week bevestig dat dr. Tumisang Makweya (36) en sy vrou Kgaogelo op borgtog van R3 000 vrygelaat is nadat hulle op klagte van ­bedrog gearresteer is. Makweya het in ’n twiet aan sy fans gesê hy kan hom nie oor die saak uitlaat nie, maar dat dit goed met hom en sy vrou gaan. Die Makweyas het na bewering voordeel getrek uit sowat R760 000 van die Nasionale Loteryraad wat bedoel was vir ­projekte van ’n organisasie sonder winsbejag waarvan hulle komiteelede was. Oorbetaal Kapt. Ndivhuwo Mulamu, polisiewoordvoerder, sê die Makweyas het na bewering inligting op ­dokumente aan die ­Nasionale Loteryraad verander wat daartoe ­gelei het dat R1,5 miljoen in ’n privaat bankrekening oorbetaal is. Nadat die nuus Woensdag headlines oral in Mzansi gehaal en ook op Twitter getrend het, het Dr Tumi eindelik in die sosiale media iets oor die saak gesê. Hy het nie veel ­­uit­gelap nie, hy het net gesê dat hy nie nóg oor die saak kan uitwei nie oor hulle nog hof moet loop. Die gospelster twiet: “Dagsê, familie. Ek hoop dit gaan goed. Met ons gaan dit ook goed. “Weens regsadvies gaan ons nie kommentaar op die huidige ­mediaberigte lewer nie. “Dankie dat julle ­verstaan en vir julle ­ondersteuning. “Liefde aan almal en ’n lekker dag.”