SOKKER moet gespeel word, al heers daar ’n abnormale situasie. Só het Gerald Don, voorsitter van Safa Wes-Kaap, gesê nadat net sewe spanne besluit het om aan vanjaar se Wes-Kaapse Tweede Liga deel te neem. Daar heers groot ongemaklikheid in talle kringe nadat hierdie streek se base besluit het om die afskop van die kompetisie te bekragtig, al neem net sewe spanne deel. Don sê ál die spanne is die geleentheid gegee om ’n besluit te neem om vanjaar deel te neem. Talle klubs het hul kommer uitgespreek oor die gesondheidsgevare wat die Covid-19-pandemie inhou. Die sewe klubs wat dié seisoen aan die 2021-’22-veldtog in die Tweede Liga sal deelneem, is: Batalion FC (Safa Cape Winelands), Glendene United (Safa CT), Hout Bay United (Safa CT) Police FC (Safa Overberg), Ubuntu CT FC (Safa CT), Young Pirates (Safa CT) en Zizwe United (Safa CT). Die oorblywende 11 klubs wat besluit het om nie dié seisoen mee te ding nie, is Jomo’s Power, FN Rangers, Grassy Park, Ikapa Sporting, Mbekweni Sundowns, Gansbaai City, Royal Blues, Santos Barcelona, Cape Town Spurs en Norway Parks Magic. “Ons is deeglik bewus van die uitdagings wat die Covid-19-pandemie teweeggebring het,” sê Don. “Ons kan egter nie terugsit en niks doen nie. Dít is waarom daar streng maat­reëls ingestel is. “Die land is tans in abnormaliteit gedompel. In een of ander stadium sal ons egter in ’n abnormale situasie na ’n punt van normaliteit moet begin beweeg. “Die impak van die pandemie het ons samelewing geraak. Klubs het lede weens die pandemie verloor. Binne-in ons gemeenskappe is daar ook leiers wat oorlede is.” Volgens Don is daar ’n besluit geneem dat verlof toegestaan is aan die spanne wat nie vanjaar aan die kompetisie deelneem nie. As ’n span egter na die kompetisie wil terugkeer, sal daardie span nie gestraf word nie. Gevolglik sal daar hierdie jaar geen promosie-relegasie-wedstryde wees nie. Intussen het Ikapa se Shaun Pietersen gesê die klubs is ontnugter. “Of ons dit doen of nie, sal ons steeds Safa se wrath moet face,” sê hy. “Daar’s iets soos 21 items waaraan ons moet voldoen. “Dis dieselfde as wat die PSL-klubs gebruik in die bubble en dis ’n duur uitgawe. Ons het nie geld daarvoor nie. “Daar is ook gesê ons moet minstens die helfte van die spanne wees vir die liga om te begin. Ek dink dit is 50 plus one, ingevolge die constitu­tion. “Dis egter asof hulle die reëls verander om hulle te pas. Dis soos die ‘divide-and-rule tactics’. “Ons sal wel ons status behou vir volgende seisoen, maar dit gaan ook nie net hieroor nie.” Daar is intussen ook ’n brief aan Don gestuur om die klubs se misnoeë uit te spreek. Saterdag se bepalings is: 15:00: HEIDEVELD-SPORTTERREIN: Young Pirates t Hout Bay United; OCEAN VIEW-SPORTTERREIN: Ubuntu Cape Town t Police; MBEKWENI-STADION: Batalion t Glendene United. Uitslae: Police 2, Zizwe United 2; Ubuntu Cape Town 4, Young Pirates 4; Hout Bay United 0, Batalion 1.