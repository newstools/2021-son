SON se blou blaasvlam het gehelp om home affairs weer lewe te gee! Só het ’n man wat deur die departement van binnelandse sake kort-kort dood en dan weer lewend verklaar is, ook weer ’n nuwe lewe gekry. Dit het veroorsaak dat sy lewe stilgestaan het. Maar ná Son se berig is Moos nou lewend verklaar en sy vingerafdrukke is nou weer iets werd. In ’n mooi bewoorde brief aan Son skryf Moos hy voel baie gelukkig en hy wil aan Son ’n baie spesiale dankie sê. Hy skryf: “Ek waardeer dit opreg. “Ek voel nou soos ’n nuwe mens. “Ek spook nie meer nie en nou kan my lewe voortgaan sonder om te wonder wanneer ek nou weer gaan hoor ek is dood. “Nou kan ek kos op my tafel sit en aansoek doen vir my pension. Ek is baie dankbaar. Dankie, Son! “Vandag het julle my lewe verander in twee dae, terwyl ek jare gesukkel het om myself lewendig te hou. “Dankie! Al die lof en eer kom julle toe. “Dankie, Astrid, vir die uitstekende werk.” Son het binnelandse sake genader om uit te vind wat die probleem is en of dit reggestel kan word. Die department het hom toe daartoe verbind om die saak onmiddellik ná Son se navraag te ondersoek. Siyabulela Qoza, woordvoerder vir Aaron Motsoaledi, minister van binnelandse sake, sê Moos se status is reggestel. “Hy kan enige van ons kantore besoek om dit te verifieer. “Hy kan ook verkies om aansoek te doen vir die dienste waarvoor hy wil aansoek doen sonder om ons kan­tore te besoek,” sê Qoza. 