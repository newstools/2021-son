DIE dienste van die hoof van ’n crèche in Delft word in die gemeenskap benodig, maar haar kontrak is beëindig. Nou is die Delft ECD Centre van R13 miljoen besig om vervalle te raak en skelms vandaliseer die plek. Dit staan meer as ’n jaar al leeg. Kinders en ouers kry nou geen voordeel uit die gebou wat net daar staan nie. Charmaine Hannie was die hoof en sy meen die Stad Kaapstad het die kontrak gestop net omdat daar rumours oor haar versprei is. “Ek is ’n gekwalifiseerde crèche-hoof en het die crèche in Delft vir twee jaar bestuur. “Ek is uit sewe ander hoofde gekies om die ECD-sentrum te run. Ek het die plek in Oktober 2017 gekry en my kontrak was vir drie jaar. “Die kontrak moes in Desember 2019 hernu word, maar dit is nie gedoen nie. “Die ouers en kinders was baie gelukkig met my. Daar was probleme met die werkers, maar ons het dit uitgesort en voortgegaan met die werk.” Sy sê die Stad Kaapstad het na rumours geluister en die kontrak verbreek. “Ek het in daardie tyd gesê ek wil nie aangaan met die werk nie omdat die Stad my nie ’n regverdige kans wou gee om te verduidelik wat aangaan nie en omdat hy nie my raad wou erken nie. “Maar die ouers het my gevra om terug te kom. Ek kan steeds ’n verskil in die gemeenskap maak.” Hannie sê sy het geen fondse van die regering gekry nie en alles is uit haar eie sak gedoen. Verstryk Zahid Badroodien, mayco-lid belas met gemeenskapsdienste en gesondheid, sê die Stad onderhandel nie met individue oor fasiliteite nie, maar met organisasies sonder winsbejag (NPO’s) en Hannie is deur ’n NPO as hoof aangestel. “Daar sou die NPO wat haar aangestel het, ingelig word oor die fasiliteits­bestuursooreenkoms, maar sy kon nie by die vergadering wees nie en het ’n afgevaardigde gestuur. Toe die Delft ECD in 2017 gelaunch is, het die Stad gesê wanneer ’n fasiliteitsbestuurder aangestel word, sal hy die gemeenskap en leiers daaroor raadpleeg of hulle tevrede is met wie in beheer van die ECD is.” Onttrek Hy sê in ’n vergadering op 20 November 2019 is genoem dat daar probleme met die hoof en personeel van die Delft ECD-sentrum is. “Maar die Stad het nie betrokke geraak nie omdat hy geen rol daar te speel het nie.” Badroodien sê op ’n vergadering op 5 Maart het die NPO se raad gesê hy wil nie hê Hannie moet gaan nie en besluit om die kontrak met die Stad dadelik op te skort. “Hannie het toe haar hulpmiddels op 11 Maart 2020 van die ECD Centre onttrek. “Daarna het die Stad die ECD Centre toegemaak en ekstra sekuriteit daar gesit om die fasiliteit op te pas. “Die plek word nie gevandaliseer nie en ’n nuwe fasiliteitsbestuurder sal gevind word.” Hy sê advertensies is geplaas vir aansoeke en Hannie het nie haar aansoek voor die sluitingsdatum ingedien nie.