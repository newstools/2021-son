DAAR het ’n nuwe era van geleenthede aangebreek vir opkomende sporttalent wat nie die voorreg het om by groot skolesport te speel nie. Die SuperSport Schools-inisiatief is gister bekendgestel deur Marc Jury, uitvoerende hoof van SuperSport, die Boksenter Lu­khanyo Am en Protea-netbalspan se kaptein, Bongi Msomi. Inisiatief SuperSport Schools sal via ’n aanlyn platform skolesport­geleenthede by skole uitsaai. Dis sodat diegene wat nie die ­voorreg het om sport in aksie op TV te kan sien nie, ook die aksie kan beleef. SuperSport wil met dié inisiatief poog om blootstelling te gee. Hy wil ook só help om talent te ontgin. Maar dit sal vir die eerste jaar grootliks op die ­Oos-Kaap gefokus wees. Jury sê die fokus is vir eers net op skole in gebiede regoor die Oos-Kaap, want dié provinsie is ’n bakermat vir swart talent. Dít is al bewys deur die aantal talent wat tans rugby, krieket, sokker en ander sportsoorte in die ander provinsies ­beoefen. Volgens Jury sal hulle in die tweede en derde jaar kyk hoe dit na ander provinsies uitgebrei kan word. Die Boland en Suid-Kaap is twee sulke areas wat oorloop van talent, maar wat nie aldag die geleenthede kry om raakgesien te word nie.