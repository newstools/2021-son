ASOF dit nie erg genoeg is dat Mark Boucher, die Proteas se hoofafrigter, reeds sy vyf beste witbalspelers aan die Indiese Premierliga (IPL) moes afstaan nie, ry beserings die span ook nou bloots. Temba Bavuma, Suid-Afrika se nuwe kaptein in die witbalformate, en die middelkolwer Rassie van der Dussen gaan waarskynlik albei die T20-reeks weens beserings misloop. Van der Dussen het hom Woensdagoggend voor die derde ODI weens ’n bobeenbesering onttrek, terwyl Bavuma sy dyspier in dié wedstryd sodanig beseer het dat dit hom dalk uit die kitsreeks kan hou. Die afwesigheid van die IPL-vyftal – Kagiso Rabada, Quinton de Kock, Lungi Ngidi, Anrich Nortjé en David Miller – laat ’n reusegat in die Proteas se arsenaal. Dié leemte, tesame met Bavuma en Van der Dussen se beserings, bied egter nou geleenthede aan spelers. Die Cape Cobras-kolwers Janneman Malan en Kyle Verreynne het Woensdag reeds gewys dat hulle De Kock en Miller se posisies kan vul. Beuran Hendricks, Daryn Dupavillon en Lutho Sipamla, wat in Rabada, Nortjé en Ngidi se plekke gespeel het, het egter gesukkel en kon tussen hulle drie nie ’n enkele paaltjie op SuperSport-park inoes nie. Boonop bestaan die boulaanval vir die T20-reeks uit ’n rits groentjies. Die naatboulers Lizaad Williams, Sisanda Magala, Migael Pretorius en die veelsydige Wihan Lubbe het nog nie internasionale krieket gespeel nie. Hendricks en Sipamla kan ook geensins as deurwinterde internasionale spelers beskou word nie, maar is ál naatboulers, tesame met die all-rounder Dwaine Pretorius, wat al internasionale ervaring het. ’n Ander veelsydige speler, George Linde, kan egter vir Boucher in die reeks waardevol wees, terwyl Tabraiz Shamsi as die voorste T20I-bouler in die wêreld gereken word. Die eerste van vier T20I’s begin môre 14:30 op die Wanderers in Johannesburg. DIE PROTEAS SE T20-GROEP: Temba Bavuma (kaptein), Bjorn Fortuin, Beuran Hendricks, Reeza Hendricks, Heinrich Klaasen, George Linde, Rassie van der Dussen, Janneman Malan, Sisanda Magala, Dwaine Pretorius, Tabraiz Shamsi, Lutho Sipamla, Kyle Verreynne, Pite van Biljon, Migael Pretorius, Lizaad Williams, Wihan Lubbe.