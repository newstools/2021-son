DIE voortslepende bendegeweld in Elsiesrivier het die lewe van nóg ’n jong man geëis. Dit kom nadat verskeie mense sedert die naweek in Elsies gewond en doodgeskiet is. Die jongste skietvoorval het Maandagaand in ­Epping Forest gebeur waar ’n 16-jarige man doodgeskiet en ’n 18-jarige man gewond is. Die skietvoorval het op die hoek van Snarebrook Road en Whitehouse Way gebeur en die 16-jarige is op die toneel dood. Die 18-jarige man is na die hospitaal geneem. Maandagoggend is drie mense (7, 26 en 56) ook in ’n skietvoorval in Elsiesrivier gewond. Dié skietvoorval volg nadat ’n 20-jarige vrou en ’n 18-jarige man ook Sondagaand in ­Epping Forest in ’n bendeverwante skietery gewond is. Volgens Imraahn Mukaddam, gemeenskapsleier van Elsiesrivier en aktivis teen misdaad, is die gemeenskap erg bekommerd oor die cops se onbevoegdheid om stabiliteit te bring. Politiek Mukaddam sê: “Die ­polisieforum funksioneer nie en daar is ook nie sektor­forums om misdaad te bekamp nie. “Die departement van ­gemeenskapsveiligheid speel politiek met die ­misdaad in dié area. “Daar is geen plan van aksie om die bendegeweld vas te vat nie. “Die gemeenskapsleiers word oor die hoof gesien, terwyl die ­bendegeweld ál hoe meer toeneem. Die gemeenskap is erg getraumatiseer, veral die ma’s van die ­slagoffers.” Volgens kol. Andrè Traut, polisiewoordvoerder, word die omstandighede ­rondom die skietvoorval van Maandagaand ondersoek en niemand is nog gearresteer nie. ’n ­Moordsaak en ’n saak van poging tot moord is geopen.