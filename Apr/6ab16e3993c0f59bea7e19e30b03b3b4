’N BLOEDJONG polisieman het homself in die kop geskiet nadat hy en sy girlfriend na bewering stry gekry het. Voordat konst. Bentley Loff (21) dit gedoen het, het hy eers sy ’n video call na sy meisie gemaak en haar gewys hoe hy sy dienspistool teen sy kop vasdruk. Dié voorval het Maandagmiddag in die Valley Apartments in Joubertstraat, Parowvallei, plaasgevind. Nadat twee skote in die blok flêtse afgegaan het, is die Cape Town Central Improvement District gekontak en beamptes het na die toneel uitgekom. Volgens ’n polisiebron het Loff en sy meisie al Saterdag gestry. Die polisiebron sê Loff het hom Maandag omstreeks 07:30 vir diens aangemeld, maar homself later uitgeboek van werk af. Hy was die afgelope twee jaar by die Kaapstad-Sentraal-polisiestasie gestasioneer. Die bron vertel: “Die slagoffer het by die huis gekom en sy kollega­ was ook daar. “Sy kollega is kort daarna Kensington toe. “Blykbaar het hy sy meisie ’n video call gegee terwyl hy sy dienspistool teen sy kop gehou het. “Sy het onmiddellik die foon neergesit en probeer om sy kollega in die hande te kry, maar sy kon nie. “Sy het toe ’n ander konstabel gebel wat kontak met sy kollega gemaak het. “Die kollega het toe die polisie gebel.” Die bron sê toe die polisie op die toneel kom, is Loff met ’n skietwond aan die regterkant van sy kop aangetref. Die bron verduidelik: “Daar is twee doppies op die toneel gevind. Toetse “Een skoot is deur die matras en die ander een is deur die konstabel se kop en het in die slaapkamerdeur vasgesit.” Die polisiebron sê Loff se dienspistool sal vir ballistiese toetse gestuur word. Sy selfoon is ook ingestuur vir forensiese ontleding. Die jong konstabel se selfmoord volg ’n week nadat ’n speursersant van die Bellville-speurtak dood in sy kantoor aangetref is. Die speursersant is ook met ’n enkele kopskoot aangetref. ’n Woordvoerder van die polisie, sers. Noloyiso Rwe­xana, het bevestig dat die polisie ’n geregtelike doodsondersoek-dossier geregistreer het nadat ’n 21-jarige konstabel van die Kaapstad-Sentraal-polisiestasie Maandagmiddag met ’n skietwond gevind is. Rwexana sê die omstandighede rondom sy dood word nog ondersoek.