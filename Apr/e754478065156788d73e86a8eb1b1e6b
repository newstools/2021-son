BRENDAN Rodgers, manager van Leicester City, sê dis ’n “voorreg” om die Foxes vir die eerste keer sedert 1969 na die FA Cup final te lei. Rodgers-hulle het South­ampton Sondag met 1-0 in die halfeind van die bekerreeks geklop danksy ’n doel deur Kelechi Iheanacho in die tweede helfte. Rodgers sê hy hoop dié prestasie sal sy spelers aanspoor om ’n topvier-posisie in die Premierliga te behaal. Leicester hervat sy Premierliga-veldtog Donderdag op sy tuisveld waar hy gasheer speel vir die relegasie-bedreigde West Bromwich. “Ek dink dit sal ons ’n massiewe hupstoot gee in die oorblywende wedstryde. “Ek het die spelers in die aanloop tot ons semi (teen Southampton) gewaarsku daar lê groot geestelike uitdagings voor. “As ons die wedstryd verloor, sal dit baie moeilik wees vir die spelers om weer op hul voete te kom,” aldus Rodgers. – AP