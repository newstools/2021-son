’N VROU is in ’n fratsongeluk dood toe ’n muur op haar geval het ná ’n skietery op ’n motor. Die voorval het Saterdag omstreeks 11:20 in 40ste Straat, Elsiesrivier, gebeur toe ’n Somaliese winkeleienaar geskiet is. Die Somaliër het in sy motor gesit toe hy geskiet is. Hy het van die toneel probeer wegry, maar teen ’n huis se muur vasgery. ’n Vrou wat agter die muur in die jaart gesit het, is ernstig beseer. Sy is later op die toneel in die ambulans dood. Die Somaliër is ook op die toneel in sy kar dood. Die voorval volg kort op die hakke van nóg ’n Somaliese winkeleienaar wat geteiken is. Dié eienaar is verlede week in Elsiesrivier ook in sy motor doodgeskiet. Hy het vir ’n vriend in Halt Road gewag toe daar op hom geskiet is. Die motief vir die moord is nog onduidelik, want niks is van die winkeleienaar gesteel nie. Volgens ’n polisiewoordvoerder, kol. Andrè Traut, is niemand nog vir die moorde gearresteer nie. Die cops ondersoek ook ’n dubbele moord wat Saterdag helder oordag in Kuilsrivier plaasgevind het. Die voorval het omstreeks 13:30 in in Shoprite se parkeerarea langs Van Riebeeckstraat gebeur. Heinrich Gouws (23) van Kuils­rivier en Alton Gabriels (40) van Belhar is in die voorval doodgeskiet. Gabriels, ’n lid van die 28’s-bende, is vier keer in sy rug, drie keer in sy kop en een keer in die linkerarm geskiet. Gouws is een keer in sy kop geskiet. Gouws se girlfriend en Gabriels­ se vrou, was ook op die toneel, maar hulle is nie gewond nie. Gabriels se vrou is die eienaar van ’n vrugte-en-groentestalletjie in die parkeerarea. Volgens Traut was een van die slagoffers na verneem, die eintlike target. Traut sê: “Die twee verdagtes wat op die vermeende bendelid losgebrand het, het van die toneel gevlug en is nog nie gearresteer nie.”