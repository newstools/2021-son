JANNEMAN Malan en George Linde het in die onlangse witbalreeks vir die Proteas teen Pakistan so beïndruk dat hulle nou kontrakte ontvang het om in die Paki­stanse Superliga te speel. Albei Kaapse spelers is as plaasvervangers ingeroep vir wanneer dié T20-kompetisie in Junie hervat word. Dis in Maart gestaak ná Covid-19-gevalle in die kompetisie se bio-borrel. Malan, wat sy staal as aanvangskolwer in die T20-reeks teen Pakistan gewys het, gaan vir Islamabad United speel. Hy vervang Lewis Gregory. Linde gaan vir die Multan Sultans speel. Hy vervang Adam Lyth. Ander groot name wat in die Pakistanse Superliga in aksie gaan wees, is Martin Guptill, Andre Russell, Shakib­ Al Hasan en Fidel Edwards.