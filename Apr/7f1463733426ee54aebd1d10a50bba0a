KAPTEIN Karelse en sy span het vandeesweek getroue kykers van Arendsvlei omtrent impress toe hulle uiteindelik vir Bompie Galant (Jarrid Geduld) en sy trawante vasgekeer het. Dit kom ná Dorothy Galant (Ilse Klink) en Wendy Newman (Rehane Abrahams) planne beraam het om by ’n mensehandel-sindikaat betrokke te raak en vir Bompie betrek het. Die span polisiebeamptes het hul goed van hul taak gekwyt en die meisies, insluitend Candice (Nancia Dorland), gered. Kommentaar deur lesers op die Facebook-groep Team Arendsvlei en die #ArendsvleiTwitterFam stroom in ná Donderdagaand se episode waar Candice in trane was ná sy vir Angelique Galant (Chelsea Thomas) ook blameer het vir haar ontvoering. Angelique is Dorothy se dogter en Candice se beste vriendin. Leon Standaar skryf: “Ek't darem vir Angel sooo jammer gekry. Daai harde, seer woorde. Onnodige valse beskuldigings. Die trauma waardeur albei dames gaan, was duidelik sigbaar op albei se gesigte. Albei het tyd nodig. Pragtige storie, dit is inderdaad dinge wat elke dag gebeur en sulke dinge kan met enige iemand, enigetyd gebeur.” Zulpha Waggie sê as so iets met haar sou gebeur, sou sy nooit kon slaap nie. “Ek bid vir al die ouers in Suid-Afrika, wat nie weet waar hul kinders is nie. Mag hulle closure kry. Amen,” sê sy. “Sulke stories is broodnodig om mense te herinner aan die onregmatighede daarbuite. Dis uitstekende nuus vir ons dat kykers aanklank vind by die storielyn. Dis altyd lekker om kykers se terugvoer te sien en dis hartroerend om te lees hoe mense saam met die karakters huil,” sê Tarryn Josephs, publisiteitsbestuurder van Arendsvlei. Kykers is nou net bekommerd oor Dorothy en Wendy se betrokkendheid. Soos dit nou lyk gaan hulle twee skotvry daarvan af kom. Wat dink jy gaan gebeur? Arendsvlei is van Maandae tot Donderdae om 19:30 op kykNET & kie, DStv-kanaal 145, te sien.