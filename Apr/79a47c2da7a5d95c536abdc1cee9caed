CALITZDORP. – Hy is haar pa se oudste broer en was veronderstel om na hulle om te sien. Toe vermoor hy haar man en kry net agt jaar tronkstraf. Só sug Maria van Wyk, die vrou van Frans van Wyk, wat in 2019 deur haar oom Jan Johannes vermoor is. “Die Here moet my asseblief vergewe, maar agt jaar vir die moord op my geliefde Frans is net te min. Nou moet my drie kinders lewenslank sonder hul pa oor die weg kom. “Hoekom het hý nie lewenslank gekry nie?” vra Maria. Johannes is laas week in die Oudtshoorn-landdroshof skuldig bevind aan moord. Teister Maria gaan verder: “Hy het my gedreig dat hy my ook gaan doodmaak. Selfs sy familie is nou vir my kwaad oor die agt jaar wat hy gekry het. “Nou teister hulle my. Nie een keer terwyl oom Jan buite was, het hy gesê hy is jammer oor wat hy ons aangedoen het nie.” Maria se kinders, Chandré, Zandré en Amoré, vra volgens haar steeds na hul pa. “Nou is dit darem moeilik om drie kinders sonder ’n pa groot te maak. Dis net die kinder-pay. Die kleintjie mis hom so ...” Vriende van Frans het hom beskryf as “iemand wat nie eens ’n vlieg sou doodmaak nie.”