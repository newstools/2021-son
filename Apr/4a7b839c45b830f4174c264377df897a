'N MAN van KwaZulu-Natal, wat op parool was nadat hy sewe jaar vir roof in die tronk was, het 10 dae ná sy vrylating na bewering 'n moord gepleeg. Zakhele Bhobho Nkosi (32) het na bewering vir Bongi Nhlebela (43), die vrou van 'n taxi-eienaar, op 13 Maart doodgeskiet. Hy is op 3 Maart vrygelaat nadat hy klein bietjie minder as die helfte van sy 15 jaar vonnis uitgedien het. Luidens 'n polisieverklaring het Nkosi op die dag van die voorval na Nhlebela se man gesoek. "Nkosi was woedend toe hy nie die man kon kry nie en het die vuurwapen op Nhlebela gedraai en het haar noodlottig gewond," sê kapt. Nqobile Gwala, 'n polisiewoordvoerder. Hy het daarna gevlug en weggekruip, maar die polisie se taxi-taakspan het hom op 8 April in Ulundi gearresteer. Hy verskyn op 19 April in die hof vir sy formele borgtogaansoek.