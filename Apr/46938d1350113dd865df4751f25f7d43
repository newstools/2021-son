OUDTSHOORN. – ’n Matrikulant is in die streekhof vir drie jaar onder huisarres geplaas weens seks met ’n 13-jarige gr. 8-leerder, terwyl ’n opgeskorte vonnis van vyf jaar ook vir vyf jaar oor sy kop sal hang. Streeklanddros Daniel Boks het in sy vonnisoplegging aan die 19-jarige beskuldigde gesê statutêre verkragting is ’n ernstige misdaad waarvoor die beskuldigde eintlik tronk toe behoort te gaan. Die hof het ’n pleit- en vonnisooreenkoms met die staat aanvaar en sy erkenning as ’n mate van berou aanvaar. “Die beskuldigde is reeds die pa van ’n sewe maande oue kind en tog het hy voortgegaan om vir ’n tweede keer met ’n 13-jarige geslags­gemeenskap te hê.” Kwaad Almal het ná die eerste keer doodstil gebly, sê Boks. Hy het in die vonnisoplegging gesê dis dié soort onaanvaarbare optrede van jong mense wat tot onbeplande swangerskappe lei en dit is baie onregverdig teenoor die slagoffers. “Die hof kan verstaan waarom die klaer se pa so kwaad was. U kan nie maak wat u wil nie. En dit sal nie weer gebeur nie,” waarsku die landdros. Die hof het ook gelas dat sy besonderhede in die nasionale register vir seksoortreders opgeneem moet word.