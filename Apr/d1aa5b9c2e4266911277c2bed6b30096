DIE vermeende moordenaar van 'n ma en haar tienerdogter is na 'n lang soektog gearresteer. Stembiso Lamula (41) het na bewering die vroue se lyke op 6 Oktober verlede jaar in 'n suitcase versteek en daarna gevlug. Hy is egter op 7 April deur die provinsiale opsporingspan vasgetrek. Sy arrestasie kom nadat die polisie inligting opgevolg het dat Lamula in die strate van KwaMashu rondloop. Hulle is na sy woning waar hy gearresteer is. Lamula verskyn Vrydag in die Pinetown-landdroshof op twee klagte van moord en ontvoering. Kol. Thembeka Mbele, 'n polisiewoordvoerder, sê die polisie is op 6 Oktober 2020 ingelig oor 'n dubbelmoord in KwaDabeka naby die Umngenirivier. Die polisie het twee vroulike slagoffers se liggame in 'n suitcase op die toneel gevind. "Die liggame is later geïdentifiseer as Simangele Simamane (36) en haar dogter Sbongakonke Mthembu (13). Die slagoffers het veelvuldige beserings aan hul liggame gehad en 'n tou was om hul nek vasgebind. Die bewering is dat die slagoffers ontvoer is voordat hulle vermoor is," verduidelik Mbele. Mbele sê die ondersoek is nog aan die gang en meer arrestasies kan volg.