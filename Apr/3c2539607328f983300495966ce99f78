LIZAAD Williams, vurige nuwe snelbouler van Suid-Afrika in witbalkrieket, is ’n man wat vuur met vuur beveg – en dis hoekom hy sommer vroeg in sy debuut ’n fight met Mohammad Riz­wan gesoek het. Die 27-jarige Weskus-klong het dié onthulling Maandagaand op #OpDieHoofPawiljoen op KC 107.7 gemaak. “Hy het my oor halfby geslaan en toe het ek ’n woordjie met hom gehad,” het Williams gesê. “Hy was die moeilikste van die Pakistan-kolwers om na te boul. “Hy is ’n meer moderne speler as byvoorbeeld Babar Azam en Mohammad Hafeez. Hy speel veeghoue (teen die snelboulers) en is meer 360 grade. “Ek was effens geïntimideer deur hom en dis seker hoekom ek ’n fight met hom gepick het. “Ons karaktereienskappe is baie dieselfde. Ons is die in-jou- gesig-tipe­ wat nie terugstaan nie.” Williams, wat laas seisoen van die Cape Cobras na die Titans geskuif het, sê hy hou daarvan om aggressief te wees wanneer hy die bal in die hand het. “Sommige mense mag dalk dink ek is voor op die wa, maar ek speel maar net die game hard. Terselfdertyd geniet ek die spel – as jy dit nie geniet nie, is daar ’n probleem.” Hy beskryf sy verhouding met Charl Langeveldt, Protea-boulafrigter, as “bleddie awesome”. Hy sê: “Toe ek die call-up na die Proteas kry, was ek baie excited om weer saam hom te werk. Ek was maar 18 jaar oud en hy aan die einde van sy loopbaan toe ons saam vir die Cobras gespeel het. Wittebrood “Ek het net twee seisoene saam hom gespeel, maar in daai tyd só baie geleer. So, ek was opgewonde om weer saam hom te werk, want ek weet die kennis en vaardighede wat ek by hom kan leer, kan my loopbaan met 10% of 20% verbeter.” Williams het ook verklap dat hy volgende maand met sy verloofde, Adri le Roux, afhaak. Hy gaan egter nie veel tyd hê om wittebrood te hou nie, aangesien die Proteas kort daarna vir ’n toer na die Wes-Indiese Eilande vertrek.