RIEKO Ioane gaan die Blues Sondag teen die Crusaders in ’n reg of weg Super Rugby Aotearoa-kragmeting ­aanvoer. Die kragmeting gaan in Christchurch plaasvind. Die Blues het drie van hul laaste vier wedstryde verloor. Boonop sit hulle met hul derde kaptein van die seisoen. Patrick Tuipulotu is mos ­buite aksie met ’n nek- en skouerbesering. Sy plaas­vervanger, Tom Robinson, het ’n hou teen die kop gekry en sit ook uit. Die Blues is met 15 punte tans derde op die puntelys. Dis een punt agter die Chiefs (16) wat ook nog twee games oor het. Die Crusaders is waarskynlik veilig met 23 punte, maar met net Sondag se kragmeting oor, speel hulle steeds vir ’n tuis-eindstryd. Die Highlanders (14) het nog ’n wiskundige kans om hul veldtog lewend te hou, maar ander uitslae sal egter in hul guns moet gaan. Ioane het aan Stuff.co.nz gesê: “Ons weet ons lot is nog in ons hande – wat goed is. Jy wil dit nooit aan enige iemand ­anders oorlaat nie. Dissipline “Maar dit is ons verantwoordelikheid om seker te maak ons berei reg voor. Dan sal ons op game day op ons beste wees. Daar is baie om voor te speel. Die laaste paar games het nie volgens plan verloop nie, maar dis snaaks wat ’n bietjie geloof kan doen.” Ioane erken dat dissipline die sleutelfaktor vir die Blues teen die desperate Crusaders gaan wees. “Ons swak dissipline het ons tot dusver benadeel. Die Crusaders sal ons straf en ons sal dus hierdie aspek van die spel aansienlik moet ­opknap,” voeg hy by.