’N VROU is Donderdag in die Kaapstadse streekhof tot 15 jaar tronkstraf gevonnis vir mensehandel vir die doel van ­seksuele misbruik. Zinzi Hani van die Valke sê meisie van ­George het in die hof getuig wat sy in 2013 as 14-jarige moes deurmaak. Verona Kennedy (27) het die slagoffer gekidnap en aan ’n buitelander, ­Christopher Chichoke, verkoop. Luidens ’n verslag het Chichoke vir haar dwelms gegee en haar gedwing om as sekswerker vir hom te werk. Gevlug Die slagoffer het egter ontsnap en het na die naaste polisiestasie gegaan om ’n strafregklag aanhangig te maak. Albei die verdagtes is in 2015 in hegtenis geneem en is op borgtog vrygelaat. Chichoke het daarna uit Suid-Afrika gevlug en word steeds gesoek. Kennedy is in 2018 weer in hegtenis geneem en sy was vir die duur van die verhoor in aanhouding.