MIKEL Arteta, manager van Arsenal, het sy span se nederlaag van 0-1 teen Everton as “aaklig” en “onaanvaarbaar” beskryf. Die Spanjaard het Vrydag in die Emirates-stadion gal gebraak nadat die Video Assistant Referee (VAR) daarteen besluit het om in die tweede helfte aan Arsenal ’n penalty toe te ken. Om sout in die Gunners se wonde te smeer, het sy goalie, Bernd Leno, ’n eie doel aangeteken om aan Everton die maksimum punte te besorg. Dit is Arsenal se sewende nederlaag van die seisoen op sy tuisveld. Klinies Dit beteken dat die span van Londen nou tot die negende posisie afsak – nege punte weg van ’n Europese posisie. Arteta het uitgewys dat hul vertoning ook nie ’n nederlaag geregverdig het nie. “Ons was die beter span,” sê Arteta. “Ons het nie juis clear-cut kanse gehad nie. Boonop was ons ook nie klinies genoeg in die laaste derde van die veld nie. “Hulle (Everton) is goed georganiseerd, maar ons het die doel op die verkeerde oomblik afgestaan,” vertel hy. Arteta het ook behoorlik sy mond uitgespoel oor die wedstrydbeamptes. Dis nadat die ref aanvanklik ’n penalty aan Arsenal toegeken het nadat Dani Ceballos in die doelgebied neergevel is. Maar die VAR het dit van die hand gewys vir onkantspel deur Nicolas Pépé in die build-up 15 sekondes vroeër. “Om die penalty van die hand te wys oor 15 sekondes vroeër ... Dis nadat daar reeds agt of nege touches met die bal was. “Ek het 10 touches gesien en ek verstaan dit nie. Daar is zero beheer. “Iemand moet dit verduidelik,” sê hy. Dit was Everton se eerste sege in 25 jaar op Arsenal se tuisveld. – Reuters