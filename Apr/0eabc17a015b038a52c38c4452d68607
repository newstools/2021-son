THOMAS Tuchel, Chelsea se manager, verwag dat sy Fransman N’Golo Kanté die toutjies sal trek in môre se FA Cup-halfeindstryd in die Wembley Stadium teen Manchester City. Dít volg nadat Chelsea ’n knou toegedien is omdat sy ster-midfielder Mateo Kovacic nie vir die stryd teen die Cityzens beskikbaar is nie. Dié Kroatiese speler het ’n dyspierbesering in Chelsea se oefensessie opgedoen. Tuchel vrees reeds dat dit nie net ’n klein besering is nie. Volgens die Duitse bestuurder was dit hartseer om te sien hoe Kovacic mank-mank van die veld sukkel. “So, van wat ek gesien het, dink ek hy (Kovacic) is vir seker uit vir ons game teen Manchester City,” verduidelik Tuchel. “Dit is beslis ’n groot verlies. Hy is só ’n belangrike en positiewe speler en het hope ervaring.” Tuchel sal hoop dat Kanté – wat ook onlangs van ’n besering teruggekeer het – op sy stukke sal wees om Pep Guardiola se sterbelaaide enjinkamer met spelers soos Kevin de Bruyne te stuit. Net so sal Tuchel duim vashou dat sy defender Andreas Christensen ook deurtrek vir môre se bekerstryd. Intussen sal Guardiola hoop sy City-span kan sy onoorwonne rekord na 37 wedstryde in alle kompetisies verbeter. Dit sluit net twee nederlae in. Chelsea het op sy beurt 12 van sy vorige 18 wedstryde gewen sedert Tuchel die leisels oorgeneem het. Boonop het albei spanne reeds deurgedring na die Champions League se halfeindronde. Dit gaan beslis ’n toets vir albei managers wees – een wat geen manager wil verloor nie, want ’n plek in die FA Cup final wink. – AP