TWEE varke wat ’n vrou in 2019 in haar huis doodgeskiet het, is in die ­Bellville-hof skuldig ­bevind aan haar moord. Loretta Rubain (40) het 16:50 op 19 Julie 2019 na die voordeur van G3 Springbok Place, Balvenie-straat in Elsiesrivier geloop omdat iemand haar geroep het. Toe sy by die deur kom, is sy twee keer in die bors geskiet. Sy is op die toneel dood. Volgens ’n polisiewoordvoerder, kapt. FC van Wyk, het die slagoffer se seun uitgehardloop en die twee verdagtes ­gesien. Hulle is lede van ’n gang in Elsiesrivier. “Daar was geen ander ooggetuies nie en die ­ondersoek is deur die ­Anti-Gang Unit Detective Team oorgeneem.” Gepos Volgens Van Wyk is deeglike speurwerk ­gedoen en die eerste ­verdagte, Johan “Katanga” Goliath, is toe ge­arresteer. ’n Paar dae ­later is die tweede verdagte, Jonathan “Luksman” Solomons, ook in ­hegtenis geneem. “Hulle het eers in die Goodwood-hof verskyn en die saak is toe na die Bellville-handelshof oorgeplaas. Hulle is op 9 April 2021 albei skuldig bevind aan moord. Goliath (37) is vir 7 jaar tronk toe gepos en Solomons (32) moet 25 jaar sit. Van Wyk sê die familie van die slagoffer en die gemeenskap het die ­vonnis verwelkom. Genl.maj. Thembisile Patekile, die Wes-Kaapse polisie se waarnemende kommissaris, het die ­ondersoekspan geprys vir die goeie werk.