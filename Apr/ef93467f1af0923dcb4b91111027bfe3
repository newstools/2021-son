DIÉ teaterstuk is ’n produksie vir elke ma, elke dogter, en ál die mans in hul lewe. “Stick with me, baby. Ek kan nie belowe dat ek jou famous sal maak nie, maar jy sal fun hê langs die pad.” Dié woorde van haar rebelse kamermaat lei vir Mart (Cintaine Schutte) ’n opwindende maar ook ontnugterende inisiasieproses in. Dié stuk is verwerk uit Marita van der Vyver se onvergeetlike bildungs­roman, Die Dinge van ’n Kind, wat in 1994 gepubliseer is. Francois Toerien se verhoogverwerking is weerloos en broos, en herroep pynlik helder die broosheid, onskuld, onsekerheid en vrees van die tienerjare in ’n skisofreniese, geweld­dadige land waar leuens hoogty vier.