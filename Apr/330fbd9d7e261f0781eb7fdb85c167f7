SELFS die klôgoed sal lekker vermaak op vanjaar se Suidoosterfees kan geniet. Die Suidoosterfees, die Nasionale Afrikaanse Teater-inisiatief (NATi) en die KKNK het saamgespan en ’n opwindende kinderteaterproduksie, Pietersielie en Roosmaryn, ontwikkel. Dié kinderproduksie is op vanjaar se Suidoosterfees op die planke. Pietersielie en Roosmaryn het ontstaan uit twee kinderboeke: Prinses Pampoenpitdeur Bianca Flanders en Faizel en die Sterre deur Rafiek Mammon. Dit vertel die verhaal van twee karakters wat in hul towerkaravaantjie die wêreld vol reis op soek na vriende, boeke en kinders om stories mee te deel. Die boodskap aan jong teatergangers is opvoedkundig en fokus op die belangrikheid van verdraagsaamheid, die waardering van mense se uniekheid, om jouself te wees en natuurlik die waarde van lees. Flanders en die akteur Dean­ Balie is in die produksie te sien saam met poppe­karakters wat deur Koos Marais geskep is. Balie het onlangs met ’n handvol Fiëstas weggestap vir sy verhoogstukstuk Die Poet, Wie’s Hy? Hy het ook ’n kykNET Sinjatuurprys vir mees belowende nuweling ontvang. Skoolvakansie Flanders het gehelp om die produksie van ’n kleurryke teks en vrolike liedjies te voorsien. Pietersielie en Roosmaryn bied aan ouers ’n uitstekende geleentheid om hul kroos tydens die skoolvakansie besig te hou. Die produksie word op 26, 27 en 28 April om 10:30 en 13:30 in die ArtsCape-teater opgevoer met streng Covid-19-protokolle in plek. Kaartjies is by Compu­ticket te kry. Vir groepspakkette teen ’n afslagprys, kontak Francois Abrahams by Francois.Abrahams@media24.com.