MAKSIMUM punte in sy twee volgende Premierligawedstryde kan Stellenbosch FC sommer baie gou heelwat nader aan veiligheid in dié seisoen se kompetisie bring. Dis egter makliker gesê as gedaan as daar na die teenstanders in Stellies se volgende twee kragmetings gekyk word. Steve Barker, Stellenbosch se afrigter, en sy span moet vandag ’n manier vind om Kaizer Chiefs te klop en drie dae later Benni McCarthy (afrigter) se geïnspireerde AmaZulu probeer hokslaan. Stellies bevind hom in die 12de plek op die Premierliga (PSL) se punteleer met 22 punte. Om PSL-oorlewing vir die volgende seisoen te verseker, moet ’n klub gewoonlik 30 tot 33 punte aan die einde van ’n veldtog insamel. Wenmomentum Twee seges agtereenvolgens sal die Stellies-span se veldtog op die regte koers plaas, maar dit gaan beslis uitstekende spel van Barker se span verg. Die Stellenbossers was dié seisoen (hul tweede in die topliga) steeds effe wisselvallig. Dit help ook nie dat Kaizer Chiefs onlangs weer wenmomentum opgetel het nie. Die Amakhosi het hul groot aartsvyand, Orlando Pirates, voor die internasionale breek geklop en dit die afgelope naweek met ’n sege in die CAF Cham­pions League oor Wydad Casablanca opgevolg. Maar snaaks genoeg spog die Amakhosi – negende op die punteleer – met net een ligapunt (23) meer as Stellies. En dit kan as inspirasie vir Barker-hulle dien om ’n groot vertoning in te sit en met drie plekke op die punteleer te klim.