DAAR pryk die pragtigste tekeninge deur kinders op ons beeldskone Mej. Heelal Suid-Afrika se nasionale kostuum. Natasha Joubert (23) se rok met sy engelvlerke is ’n ontwerp van die bekende Suid-Afrikaanse modeontwerper Gert-Johan Coetzee. Die pragtige kostuum is die naweek op ’n intieme geleentheid onthul. Voorskoolse kinders van Diepsloot en Randburg het die helderkleurige tekeninge op die rok gedoen. Dié tekeninge vertel die kleintjies se stories van hoe hulle die lewe tydens die pandemie ervaar het. Natasha sê die tekeninge maak haar hart warm. “Die kinders was wonderlik en het opgekom met tekeninge wat die inperkingsregulasies weerspieël. Sommiges is snaaks, aangrypend en betekenisvol.” Natasha gaan Suid-Afrika op 16 Mei by die Mej. Heelal-kompetisie in Hollywood, Florida, verteenwoordig. Ons hou duim vas dat die pragtige sakevrou soos Zozibini Tunzi en Demi-Leigh Nel-Peters gaan maak en daai Mej. Heelal-kroon huis toe bring.