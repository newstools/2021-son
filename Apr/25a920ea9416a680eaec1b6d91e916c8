KAYLIN Jordaan weet sy sal nie vir ewig in die skadu van haar nasionale spanmaats wees nie. Die 20-jarige centre-back van Spurs Ladies het gister teruggekeer van haar tweede kamp met Banyana Banyana waar hulle twee vriendskaplike wedstryde gespeel het. Boonop het Desiree Ellis (coach) se SA span albei sy wedstryde tydens Fifa se internasionale breek gewen. Ellis gebruik ook die games as voorbereiding vir hul kwalifiseringsveldtog vir volgende jaar se Afcon. Dít omdat Suid-Afrika vir die eerste keer in nege jaar nie deel uitmaak van die Olimpiese Spele nie. Volgens Jordaan, wat nie speelkans gekry het in die twee wedstryde nie, is sy geduldig vir haar kans. “Wanneer my kans wel gaan kom, gaan ek dit met albei hande aangryp,” laat hoor dié boorling van Houtbaai. “Ek waardeer elke bietjie ervaring op nasionale vlak. Al beteken dit jy moet net daar sit en die wedstryde bestudeer. “As ek eerlik kan wees, was my tweede kamp nogal veel beter as die eerste ene,” sê Jordaan. “Ek voel veel gemakliker omdat ek die spelers leer ken,” voeg sy by. Jordaan sê ook sy wil in die voetspore van Janine van Wyk, die Banyana Banyana-kaptein, volg. “Dis waarom ek ook eendag oorsee wil speel. Maar eers wil ek my stempel in die land afdruk. Ek hoop ek kan ook die jonges in my gebied inspireer,” aldus Jordaan.