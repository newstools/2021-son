DAAR word vir sowat 2 550 leerders nog plek gemaak vir die res van die skooljaar. Debbie Schäfer, die Wes-Kaapse minister van onderwys, sê 129 mobiele klaskamers sal onder meer aan skole verskaf word, asook die toevoeging van onderwysposte. In 'n verklaring noem sy dat dit tyd gaan vat, omdat die mobiele klaskamers gebou moet word. "Skole wat die bykomende onderwysposte ontvang het, het ingestem om leerders voorlopig in alternatiewe ruimtes te akkommodeer totdat wanneer die klaskamers gebou is," aldus Schäfer. Volgens die minister is die belangrikste dat leerders in skole geplaas word en dat hulle gereed is om met die tweede kwartaal te begin. "Die WKOD is deeglik bewus daarvan dat die leerders 'n volledige termyn misgeloop het, maar daar sal lespakkette van die eerste kwartaal by die plasingskole beskikbaar gestel word." Geld Schäfer verduidelik dat die plan nie sonder addisionele finansiering moontlik sou wees nie. "Ons moes bestaande befondsing herprioritiseer. Dit beteken dat ons toekomstige begrotingstoewysings negatief beïnvloed sal word, asook ons huidige langtermynplanne. "As die tendens van migrasie ook voort gaan sonder bykomende finansiering, is die probleem onoorkomlik." Sy voeg by: "Nuwe registrasies van leerders uit ander provinsies en lande dra by tot die groei. "Ons het in 2020 en 2021 onderskeidelik 21 021 en 19 452 nuwe leerders geplaas. Die meeste hiervan is leerders uit die Oos-Kaap." "Dit moet beklemtoon word dat die Wes-Kaapse skole is vol."