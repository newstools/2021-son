MITCHELLS Plain se internasionale darts-ster Devon Petersen is nou die wêreld se 25ste beste speler. Die gewilde sportman bly die leer klim deurdat hy sy posisie onder die top-32 verbeter het. Die African Warrior spog nou reeds met ’n verdienste van £185 750 (R3,7 miljoen) luidens die merietelys. Petersen se opwaartse kurwe wys duidelik nadat hy in dié stadium ’n hoër plek as Adrian Lewis, Jamie Hughes en Vincent van der Voort beklee. Lewis het twee plekke geval van 24ste na 26ste. Hughes en Van der Voort het onderskeidelik met een en drie posisies afgesak. Petersen sê op Twitter: “ ’n Reis van 1 000 myl begin met die eerste tree. “Niemand het gesê dit gaan maklik wees nie, maar daar is wysheid in elke stukkie ondervinding.” Die wêreld se voorste 10 spelers met hul verdienste: 1. Gerwyn Price (R25,7 m.); 2. Michael van Gerwen (R20,27 m.); 3. Peter Wright (R20,32 m.); 4. James Wade (R9,8 m.); 5. Rob Cross (R9,1 m.); Gary Anderson (R8,4 m.); 7. Dave Chisnall (R8,3 m.); 8. Michael Smith (R7,8 m.); 9. Dimitri van den Bergh (R7,3 m.); 10. Nathan Aspinall (R7 m.)