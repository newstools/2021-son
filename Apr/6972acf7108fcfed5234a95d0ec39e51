TALLE bikers het, soos in die verlede, vanjaar weer dié langnaweek aan die Ottery Boyz MCC Pickled Fish Run deelgeneem. Hul doel: Om kos oor die Paasnaweek aan behoeftige mense uit te deel. Dit is nou die agtste keer dat dié goedhartige bikers die run doen. Daar was ’n groot konvooi met ’n bakkie vol pickled fish geskenk deur ’n Chinese sakeman. ’n Boer van Philippi het die uie geskenk. ’n Dokter en die eienaar van ’n garage het die brood geskenk. Die hot cross buns was ’n donasie deur ’n voormalige verkeersbeampte. Paaseiers is ook geskenk en ’n eienaar van ’n club het vis gebak. Die Ottery Boyz MCC se bikers het duisende rande geskenk om pickled fish te maak. Die konvooi het in Freedom Park gestop. Eerw. Susan Hansen het die groep in haar gemeenskap verwelkom en hulle het gebid. Stigter Daarna is die konvooi na Oribistraat, Lotusrivier, waar biskop Paul Phillips en sy gemeenskap asook die bejaardes van die aftreehuis Moria hulle verwelkom het. Die bikers het Paaseiers en hot cross buns uitgedeel. Die volgende dag is een van die organiseerders, Keith Blake, en sy vrou, Tina, na Theresa Jones, die stigter van die Shelter of Hope in Retreat, waar hulle Paaseiers, klere en speelgoed aan die kids gegee het. Sondag is bokse Paaseiers aan gesinne in Hanover Park gegee. Blake vertel biskop Phillips het gesê baie mense is op Goeie Vrydag gevoed en daar het selfs vis oorgebly. Hulle het ook snoekkoppe gekry wat gebraai is en gister het nóg mense vis gekry. Blake sê hy het aan Moeder Teresa se woorde gedink: “If you can’t feed many people, then feed just one poor person.” Die Ottery Boyz MCC se bikers het soos in vorige jare weer uitgekom om mense in nood te help.