DIE Stormers het Dinsdag ’n groot hupstoot gekry met die nuus dat Seabelo Senatla besluit het om sy kontrak met Weste­like Provinsie Professionele Rugby (WPPR) met nog twee jaar te verleng. Die 28-jarige spoedvraat wat tans die voorste driedrukker vir die Springbok-sewesspan is, het sy debuut in 2015 vir die Stormers gemaak. Hy het sedertdien 33 keer vir die Kaapse franchise uitgedraf. Hy het ook 38 verskynings in die kleure van die Streeptruie gemaak. Tot dusver het hy altesaam 31 drieë gedruk (nege drieë vir die Stormers en 22 keer vir die WP). John Dobson, hoofafrigter van die Stormers, het gister in ’n verklaring gesê ’n speler van Senatla se gehalte is ’n wapen wat enige span graag in sy arsenaal wil hê. “Seabelo ken nie net die pad na die doellyn nie, maar hy bring ook baie meer na die span as net ’n speler wat dodelik kan afrond. “Ons wil ’n omgewing skep vir Seabelo om sy groot potensiaal te bereik om ’n Bok in die sewes- en 15-man-spel te word. “Hy is ’n beroepspeler wat voortdurend hard werk om homself te verbeter. “Daarom is dit so opwindend om hom tot ná die volgende World Cup in 2023 aan boord te hê,” verduidelik hy. Ebrahim Rasool, voorsitter van die WPPR, sê dit is ’n groot ’n hupstoot vir die hele groep om ’n speler van Sena­tla se reputasie en klas te hê. Blink “Seabelo is wêreldwyd bekend en het die afgelope ses jaar ’n positiewe uitwerking gehad op almal met wie hy in kontak gekom het. “Ons wil graag sien dat hy steeds as speler en persoon groei, terwyl ons saam ons visier op ’n blink toekoms vir hom in die Kaap stel,” voeg Rasool by.