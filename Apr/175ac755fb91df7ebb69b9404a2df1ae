PAUL Treu, hoofafrigter van die rugbyspan van die Universiteit van Wes-Kaapland (UWK), is tevrede met sy span se uitslae ná laas week se eerste bioborrel in Pretoria. UWK het laas Maandag in sy eerste wedstryd teen Shimlas gelykop (28-28) gespeel en Donderdag met 21-43 teen die verdedigende kampioen, Maties, verloor. Udubs het Sondag die bordjies verhang deur die Madibaz 47-40 te klop. Treu se span het Sondagaand terug Kaap toe gevlieg en was gister en vandag af. Die manne trek môre weer saam om voor te berei vir hul wedstryd volgende Donderdag teen die Pukke. “Redelik goed,” het Treu gister geantwoord toe Son hom vra oor sy indrukke van die week. “Veral as jy kyk na die feit dat ons met 8 punte huis toe gekom het. Ons het nie regtig geweet wat om te verwag nie, aangesien ons so min game time voor die eerste bubble gehad het. “Maar ek moet erken, die manne het my regtig verbaas. Ons het egter baie werk wat voorlê. Daar’s ’n paar fasette van ons spel wat aandag kort. Die verdediging van ons rolmaalbewegings en ons verdediging in die algemeen. “Ons sal prioritiseer waaraan ons voor volgende week wil werk. Ons tyd is maar beperk. Die eerste bubble het ons gewys waar ons werk lê. So, nou sit ons maar eers ál ons fokus op ons wedstryd teen die Pukke.” Udubs kom dan weer die volgende Maandag teen die Tukkies te staan voordat hy op Vrydag 30 April die tweede bioborrel teen UJ afsluit. Spelers wat die eerste week die oog getref het, is die skakelpaar Branden de Kock en Mikyle Vraagom, sowel as die vlugvoetige heelagter Gilroy Philander. Onder die voorspelers was die haker Jacques van Zyl en die vurige flank Tinotenda Mavesere indrukwekkend.