GREENWOOD Athletic is op koers in Safa Kaapstad se Derde Liga ná die afgelope naweek se oorwinnings met 4-1 oor Ocean View FC. Dié klub het ’n teleurstellende begin tot die Derde Liga gemaak toe hy die naweek vantevore met 1-2 teen Cape Town United vasgeval het. Potensiaal Daarby was dit vir Greenwood se coach, Fahdiel Losper, en sy spelers belangrik, maar ook verpligtend om hul eerste drie ligapunte in die reeks te beklink. Die Retreat-11-tal het karakter getoon en met potensiaal gespeel om reeds in die 7de minuut sy rekening te open danksy ’n doel deur Kyle Segers. Dit was ook die rustydtelling. Al het Greenwood in die tweede helfte ’n doel afgestaan, was die span se verdediging verder rotsvas, met Mark Nefdt wat die laaste linie goed gelei het. Matthew Petersen, Sergio Jaftha en Liam Schnell het Greenwood se doele in die tweede helfte aangeteken. “Ek is regtig bly oor die uitslag. As ons op dié oorwinning kan voortbou, behoort ons hierdie seisoen goed te doen,” meen Losper. Getroef In die wedstryd tussen Crystal Palace en Cape Town United het Palace in die Langa-stadion met 2-0 ge­seëvier. Silver Spurs het Vasco da Gama met 3-1 getroef. Verder het Bluegum United op sy tuisveld in Bonteheuwel Trinitarians met 3-2 geklop. Safa Kaapstad se Derde Liga-uitslae: Silver Spurs 3, Vasco da Gama 1; Bluegum United 3, Trinitarians 2; Greenwood Athletic 4, Ocean view FC 1; Bayview FC 1, Matroosfontein FC 1; Crystal Palace 2, Cape Town United 0; Woodlands United 5, Goal 50 United 3; Cape Umoya United 2, Hanover Park 2; Cape Town City 0, Jamestown United 0