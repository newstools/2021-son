WANNEER lede van die Public Order Policing (Pops) nie werk met openbare onrus nie, veg hulle teen ander misdaad. Lede van die eenheid het Dinsdag drie mense in drie verskillende voorvalle gearresteer. Volgens 'n polisiewoordvoerder, kol. Andre Traut, is een man in Windsor Park in Kraaifontein weens die kweek en besit van dagga gearresteer. "Die huis is deursoek en daggaprodukte ter waarde van R15 000 is gekry en 'n 44 jarige man is in hegtenis geneem. "In The Hague in Delft het lede 'n stop-en-deursoek-operasie gehou en 'n 19-jarige man met 12 pakkies tik betrap. Daar word vermoed dat hy bande het met 'n plaaslike bende." Volgens Traut is 'n 18-jarige man in Mitchells Plain in Merrydalerstraat, Rocklands aangekeer nadat hy tien strooitjies unga op hom gehad het. Hy het ook links met 'n bende in die area. Al drie sal in die hof verskyn.