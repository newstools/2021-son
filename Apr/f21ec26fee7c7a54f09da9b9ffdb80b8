GARY Boshoff, voormalige Saru-slot, glo die Springbokke gaan beslis sukkel as hulle die Britse en Ierse Leeus-toer sonder die dienste van hul beste slotte moet aandurf. Met ervare hemelbesems van die kaliber van Eben Etzebeth (Toulon), Lood de Jager (Sale Sharks) en RG Snyman (Munster) tans op die krukkelys, is daar ’n sterk moontlikheid dat hulle nie betyds vir die toetsreeks teen die Britse en Ierse Leeus in Julie sal herstel nie. Dit beteken dat die Springbok-afrigtingspan van Rassie Erasmus (direkteur) en Jacques­ Nienaber (hoofaf­rigter) dalk op die dienste van groentjies sal moet staatmaak. Al kan hulle steeds op ’n speler soos Franco Mostert se nommer druk, sal hulle waarskynlik talentvolle jong slotte soos Salmaan Moerat, JD Schickerling en Marvin Orie van die Stormers, sowel as Ruan Nortjé van die Bulls, moet oorweeg vir die toetse. Al is ál hierdie jong spelers uiters talentvol, glo Boshoff dit gaan vir hulle baie moeilik wees om op die hoogste vlak teen gedugte internasionale slotte mee te ding. Boshoff het gister aan Son gesê: “Ek dink nie dit sal ideaal wees om met jou tweede bestes teen die Britse en Ierse Leeus teen spelers van die kaliber van Alun Wyn Jones en Maro Itoje op te draf nie. “Jy gaan beslis ’n agterstand hê. Ervaring en die fyner kunsies van slotspel maak hier die verskil.” Die oud-slot voeg by: “Beide Jones en Itoje het hulle reeds onderskei as van die bestes in die wêreld.”