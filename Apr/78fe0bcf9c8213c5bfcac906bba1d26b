Die stemwerwing is vir eers klaar en nou begin die werk vir die nuutverkose wyksraadslede in Woensdag se tussenverkiesing. Die ANC beskou dié by-elections as ’n oorwinning nadat hy ’n wyk in Beaufort-Wes behou het en nog een in Knysna van die DA afgevat het. Lerumo Kalako, sameroeper van die ANC in die Wes-Kaap, sê hulle verwelkom die oorwinnings van wyk 11 in Knysna en wyk 4 in Beaufort-Wes. “Ons mense het ons gewys dat hulle vertrou ons nog om ’n verandering in hul lewe te bring. “Hulle glo ons is die enigste politieke mag wat 'n regte verandering in hul lewens kan bring. “Ons word deur dié vertroue aangemoedig en bedank die kiesers vir hul ondersteun en beloof om hulle nie teleur te stel nie.” Kalako is ook van mening van die oorwinnings in Knysna en Beaufort-Wes gee die ANC goeie momentum vir die Oktober-munisipale verkiesing. Pres. Cyril Ramaphosa het Woensdagaand aangekondig dat vanjaar se munisipale verkiesing op Woensdag 27 Oktober sal plaasvind. Intussen is die DA se Dineo Masiu as die nuwe wyksraadslid vir wyk 20 in Delft Eindhoven verkies. Sy sê sy sal “onmiddellik” begin om in haar wyk te werk. Volgens Masiu is misdaad en onwettige storting twee van die grootse kwessies in haar area wat sy gaan aanpak. “Veiligheid in Delft is ’n groot probleem. Ek sal dus met al die nodige rolspelers vergader. “Een van die uitdagings is dat daar was nog nooit ’n vergadering gehou wat al die betrokke rolspelers behels nie." Sy voeg by dat dwelms grootliks bydra tot misdaad, veral gewelddadige misdaad. Masiu reken die buurtwagt en gemeenskapspolisiëringsforums moet meer hands-on wees om misdaad te verhoed. “Daar is hotspots waar ons buurtwagte benodig om te patrolleer. Soos hulle in areas soos Bonteheuwel doen. “Hulle patrolleer by die interseksies wat vir smash and grabs bekend is en dit is baie effektief. “Ons benodig iets van dié aard ook hier in Delft. Maar dit en ander aspekte moet eers rondom ’n tafel saam met al die betrokke rolspelers bespreek word.”