'N MINIBUSBESTUURDER is op Paasmaandag vir dronkbestuur en strafbare manslag gearresteer ná 'n noodlottige ongeluk op die R72 tussen Oos-Londen en Port Alfred. Die bestuurder het in 'n Volkswagen Polo vasgery toe hy wou regs draai. Die Polo-bestuurder is op die toneel dood. Unati Binqose, worodvoerder van die provinsiale verkeersdienste, sê die minibus-bestuurder is gearresteer en word by die polisieselle in Kidds Beach aangehou. Hy verskyn binnekort in die hof. Sy arrestasie was een van 207 wat oor Paasnaweek in Ngcobo, Komani, Sterkstroom en Ilinge uitgevoer is. Kapt. Namhla Mdleleni, polisiewoordvoerder, sê altesaam 94 motoriste is vir dronkbestuur gearresteer. - Algoa FM