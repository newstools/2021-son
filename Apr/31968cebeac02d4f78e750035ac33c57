’n VERMEENDE sekspes wat op R10 000 borgtog vrygelaat is, het dié week weer in die Atlantis-landdroshof verskyn. Glen Martinus (46), van Mamre, staan tereg op vier klagte van verkragting. Aanvanklik is vier dossiere teen hom geopen. Dit sluit aanklagte van kinder­pornografie, verkragting, afpersing en seksuele aanranding in. Daar word beweer dat die getroude pa sy slagoffers aanlyn gelok het deur vals profiele in die sosiale media te skep. Wanneer hy die meisies se aandag het, vra hy hulle na bewering om naakfoto’s en -video’s te stuur. Hulle word dan afgepers vir seksuele gunste. Daar word beweer dat hy ook homself aanlyn as model­agent, dokter en fiksheids­instrukteur voorgedoen het. Misdade Martinus is verlede jaar gearresteer. Die klagte is toe na die provinsiale FCS-eenheid vir ernstige en elektroniese misdade oorgedra. Eric Ntabazalila, woordvoerder van die nasionale vervolgingsgesag, bevestig dat Martin tans onder huisarres is. Sy saak is tot 8 Junie uitgestel. Martinus mag nie sy huis op enige tydstip verlaat nie, behalwe in die geval van ’n mediese noodgeval vir homself of sy gesin. Hy mag ook sy huis vir werk of begrafnisse verlaat. In dié gevalle moet hy die ondersoekbeampte oor sy whereabouts inlig aangesien die beampte gemagtig is om enige tyd van enige dag sy huis te kom besoek.