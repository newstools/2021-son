DIE Real Madrid-sokkerklub se groot talisman en leier Sergio Ramos sal nie vandag vir dié Spaanse 11-tal beskikbaar wees wanneer hulle Liverpool in ’n kwarteindstryd van die Uefa Cham­pions League pak nie. Die eerste been van twee kwarteindstryd-ontmoetings word in die Estadio Alfredo Di Stéfano in Madrid beslis. Los Galácticos betree dit as gunstelinge teen ’n Liverpool-span wat hierdie seisoen onder ’n beseringskrisis gebuk gegaan het. Jürgen Klopp (Liverpool manager) se span het egter die afgelope naweek gewys hy speel weer die sokker wat hom gehelp het om die Engelse Premier­liga in 2019-’20­ te wen. Tevrede Die Reds het met 3-0 met Arsenal afgereken om weer vir kwalifikasie vir volgende seisoen se Champions League­ in aanmerking te kom. Terselfdertyd sal Zinedine Zidane (Real Madrid manager) tevrede wees met hoe sy span in ’n La Liga-wedstryd met 2-0 met Eibar klaargespeel het. Dit sónder Ramos op die veld. Dit blyk dat Ramos tydens sy internasionale diens met Spanje ’n besering opgedoen het. Hy het laas week nog as plaasvervanger op die veld verskyn in Spanje se sege van 3-1 oor Kosovo in ’n wedstryd vir kwalifikasie vir volgende jaar se Wêreld­bekertoernooi in Katar. Donderdag het die mediese span van Real Madrid bevestig Ramos het ’n beenbesering opgedoen. In ’n verklaring oor sy besering het die klub geskryf: “Ná toetse deur ons mediese span op ons kaptein, Sergio Ramos, is ’n spierbesering aan sy linkerbeen by hom gediagnoseer.” Ramos het eers onlangs ’n terugkeer tot volle fiksheid gemaak. Hy het ’n lang tydperk uitgesit weens ’n kniebesering. Daar is tans nog geen duidelikheid oor hoe lank hy dié keer buite aksie gaan wees nie. Daar word egter verwag dat hy ook Real se groot El Clásico-derby teen Barcelona eerskomende naweek gaan misloop. Staatmaak Intussen kan Manchester City se sokkerbaas, Pep Guar­diola, vandag op ’n volsterkte span staatmaak vir City se Champions League- kwarteindstryd­ teen Borussia Dortmund. Albei kwarteindstryde skop 20:50 af, die een op die SuperSport-kanaal 201 en die ander op 203.