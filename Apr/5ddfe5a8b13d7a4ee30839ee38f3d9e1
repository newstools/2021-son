DIE polisie in Gqeberha, voorheen bekend as Port Elizabeth, ondersoek 'n klag van moord en het 'n geregtelike doodsondersoek begin ná die dood van 'n bejaarde egpaar. Anthony John Christopher (81) en sy vrou, Margaret Anne (79), is Sondagoggend dood in hul huis, in die aftree-oord in Park Drive, aangetref. Kol. Priscilla Naidu, 'n polisiewoordvoerder, sê die egpaar se liggame is ontdek toe die versorger om 07:00 op hulle gaan check het. "Sy het agterdogtig begin raak omdat die egpaar Donderdag laas gesien was," sê Naidu. Naidu sê toe die versorger met sekuriteit by die huis aankom, het hulle die egpaar in die bad gevind. "Die vrou het veelvuldige steekwonde opgedoen terwyl die man geen tekens van beserings gehad het nie," sê Naidu. Luidens die polisieverklaring is niks uit die huis geneem nie en daar was geen tekens van gedwonge toegang nie. Die polisie wag nog op die nadoodse ondersoek om  die presiese oorsaak van dood vas te stel.