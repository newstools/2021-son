MOSSELBAAI. – Twee rondloperhonde is ­gestenig nadat hulle glo ’n seuntjie in sy slaap aangeval het. Die voorval het ­Dinsdag in die Endlovini-plakkerskamp ­plaasgevind. Klein Luthando ­Mbanezi (4) is nou ná sy ordeal in ’n hospitaal weens bytwonde aan sy arm en boud. Familielede van Lu­thando sê hy was aan die slaap in hul tweevertrek-shack toe die honde hom pak. Bettina Lallie (62), Luthando se ouma, sê sy was ten tyde van die voorval besig om ­wasgoed agter die shack te was. Woedende inwoners het ná die voorval jag gemaak op die honde en hulle met klippe doodgegooi. Hulle het oorskot in ’n gat op ’n dump site gegooi. Bestorm Volgens inwoners was dit nie die eerste keer dat dié honde kinders in die area aanval nie. Volgens hulle het die einste honde verlede maand kinders bestorm waar ­hulle besig was om te speel. Bettina sê toe sy ­Lu­thando hoor huil, het sy die shack binnegestorm. “Toe ek binnekom, was die honde besig om my kleinkind rond te sleep. Hulle het ­­­uit­gehardloop toe ek ­inkom. “Ek weet nie wie se honde dit was nie, maar hulle dwaal altyd hier rond op soek na kos.” Rino Schoeman, ’n ­inwoner, sê baie ­mense hou honde aan, maar gee die honde nie kos nie. Schoeman sê aan Son: “Dit slaan my dronk dat­ ­mense honde aanhou as hulle self swaarkry. “As jy nie in staat is om ’n hond te voer nie, is dit beter om nie honde aan te hou nie.”