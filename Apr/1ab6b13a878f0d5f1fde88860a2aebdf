Mense van die informele nedersetting Black Joint in Bongolethu in Oudtshoorn sê die muggings en inbrake maak hulle klaar. Die mense kla daar is in die afgelope drie weke by verskeie van hul shacks ingebreek en dat waarde­volle items gesteel is. Die meeste van die ­inbrake vind soggens plaas, sodra hulle hul huise vir werk verlaat of selfs gedurende die dag wanneer hulle ­errands moet run. Die mense blameer ’n gebrek aan ­ontspanningsgeriewe en die lewensomstandig­hede van mense in die gebied vir baie van die ­misdaad. Van die grootste ­probleme is tieners wat op drugs is of alkohol misbruik, asook werkloosheid. Reginald Sauls (61), ’n inwoner, vertel daar is twee keer by sy shack ingebreek ­terwyl hy by die kliniek was. “Ek is baie kwaad. Hulle het die deur oopgebreek en alles gesteel wat hulle vir drugs kan verkoop. “Dit maak seer. Ek is ’n pensioner en het nie die geld om die goed te vervang nie. Ek sit nou glad sonder potte om in te kook,” sê Sauls. Geterroriseer Leonard Windvogel sê drie tieners met messe het hom op pad huis toe beroof. Hulle is weg metsy foon en kontant. “Ons area is hel. Ons word deur ons eie kinders geter­roriseer. “Ek was van die hospitaal af op pad huis toe, want ek het iemand besoek. Hulle druk my toe vas en beroof my. Dwelms is die rede vir al die misdaad,” sê hy. ’n Gemeenskapswerker, ­Melissa Louw, sê hulle wil die misdaadkwessie met die polisie en ander rolspelers bespreek. “Dis ’n groot bekommernis. Dwelms en tieners op straat is ’n groot probleem. Daar is geen alternatief vir hulle nie en ons moet as gemeenskap saamwerk om dit op te los. Die veiligheid van ons kinders is baie belangrik,” sê Louw.