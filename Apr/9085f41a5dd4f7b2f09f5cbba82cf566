’N TIENER is gearresteer in verband met die moord op Lonwabo Jack, ’n lid van die LGBTQI+-gemeenskap. Sers. Noloyiso Rwexana, 'n polisiewoordvoerder, sê Jack se lyk is Sondag in Nyanga met ’n steekwond aan die bors gevind. Sy sê die verdagte is Woensdag in Eersterivier in hegtenis geneem nadat speurders ’n uitgebreide soektog begin het. Die 17-jarige sal binnekort op 'n klag van moord in die hof verskyn. Volgens aktiviste is Jack vermoor, enkele ure nadat hy sy 22ste verjaardag gevier het. Die LGBTQI+-gemeenskap het vroeër Woensdag hul teleurstelling uitgespreek oor die feit dat pres. Cyril Ramaphosa geen kommentaar lewer oor die onlangse vlaag moorde nie. Verlede Vrydag het ’n groot groep aktiviste na die parlement opgeruk oor die moord van Andile "Lulu" Ntuthela. Ntuthela is wreed in Kariega in die Oos-Kaap vermoor. - Algoa FM 