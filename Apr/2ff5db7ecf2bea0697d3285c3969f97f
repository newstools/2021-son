OM VIR Carlo R. Steyn (40), oftewel Josh the Entertainer, in aksie te sien, is ’n besonderse belewenis. Nie net kan hy sing, dans en toneel speel nie, hy het ook die vermoë om ’n gehoor te laat skater van die lag. Sy grappe is oorspronklik en gewoonlik praat mense nog oor sy ver­tonings lank nadat dit verby is. Hy weet presies hoe om ’n gehoor om sy pinkie te draai. Josh, ook bekend vir sy flambojante uitrustings, sê sy inspirasie kom van sy kinders en sy hart se punt – sy vrou, Mischa. Hy vertel trots dat hy reeds 21 jaar lank in die bedryf is en al met groot name skouers geskuur het. “Toe ek op die ouderdom van ses vir my klasmaats op die lessenaar gedans het, het ek nooit gedink dat ek eendag mense sou entertain nie,” vertel hy. “My hart is in elke optrede en ek geniet dit nog steeds, nes die eerste keer.” Lof Hy sê hy is dankbaar vir die kans om ander te motiveer en te inspireer. Josh erken ook dit het nie altyd so goed gegaan nie en hy het gesukkel om sy chroniese bipolêre ­gemoedstoestand te oorkom. Hy gee ál die lof aan die Here, by wie hy sy talent gekry het.