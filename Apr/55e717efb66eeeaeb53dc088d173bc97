“VEELS te dikwels hoor ons van ’n vermiste meisie of vrou en dan vind ons hulle later verkrag of dood.” Aan die woord is Candice van der Rheede van die Western Cape Missing Persons Unit. Die unit probeer in noue samewrking met gemeenskapsorganisasies om ’n verskil te maak. Van der Rheede het dié maand vir die eerste keer met die Mitchells Plain Crisis Forum hande gevat om teen geslagsgebaseerde geweld te baklei. Die twee organisasies is tans besig om selfverdedigingsklasse vir meisies en vroue aan te bied. ’n Opgeleide karate-sensei bied dié klasse aan. Die sensei is ook ’n cop. Een so ’n klas kan tot drie ure duur. Van der Rheede sê hulle doen dié lesse om meisies en vroue te leer om volle vertroue in hulself te hê wanneer dit by selfverdediging kom. Tashleemah Isaacs, die voorsitter van die Mitchells Plain Crisis Forum, sê hulle is dankbaar vir die geleentheid, veral omdat baie meisies die klasse nodig het, maar dit nie kan bekostig nie. “Kyk, ons weet wat rondom ons aangaan, so ons moet altyd oop wees vir verbetering. “Die klasse leer die meisies hoe om hulself teen ’n aanvaller te verdedig. “Baie mense gaan in ’n toestand van skok as hulle deur hul aanvallers genader word. Span “Dié klasse leer die meisies om weg te kom voordat hulle slagoffers word. Dit leer hulle om selfversekerd te wees omdat hulle voorberei het.” Isaacs sê sy en die eerste span meisies wat die klasse bygewoon het, is baie dankbaar vir die geleentheid. “Die jongste is so hêppie oor die geleentheid dat sy elke aand haar pa as ’n practice dummy wil gebruik.”