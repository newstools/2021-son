DIS IN die beste belang van die 14-jarige beskuldigde dat sy by 'n jeugsentrum in aanhouding bly. Sò meen die ondersoekbeampte in die aanranding van Lufuno Mavhunga. Mashudu Malabi-Dzhangi, 'n woordvoerder vir die nasionale vervolgingsgesag, het buite die Thohoyandou-landdroshof bevestig dat die beskuldigde, 'n tienermeisie, se borgtog aansoek Donderdag begin het. "Die verdediging het 'n beëdigde verklaring ingedien en hul saak gesluit. Die ondersoekbeampte het vir die staat getuig, dat die kind nie buite veilig sal wees nie." "Die ondersoekbeampte het inligting oor 'n voorval gegee, wat ongelukkig nie gedeel mag word nie, en genoem dis in die kind se beste belang om by die jeugsentrum aangehou te word," aldus Malabi-Dzhangi. Die borgtogverhoor is uitgestel tot 28 en 29 April 2021. - News24