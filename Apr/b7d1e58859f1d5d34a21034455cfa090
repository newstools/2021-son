’N SPIETKOP in Limpopo het na bewering sy meisie doodgeskiet voordat hy die vuurwapen op homself gedraai het. Die 45-jarige spietkop van die Bela-Bela-munisipaliteit was na berig aan diens op die R101 toe hy sy pos verlaat het. Luidens News24 is hy later langs die Alma-pad buite Bela-Bela met ’n skietwond in sy motor aangetref. Brig. Motlafela Mojapelo, 'n polisiewoordvoerder, sê sy meisie (30) se liggaam is op die grond langs die motor gevind. Luidens berigte het ’n motoris op die tragedie afgekom en het gedink die vrou is ’n slagoffer van ’n ongeluk. "Toe sy die toneel nader het sy die spietkop, wat homself doodgeskiet het, in sy uniform in die kar aangetref,” sê Mojapelo. ’n Saak van moord is geopen en ’n geregtelike doodsondersoek is begin. - News24