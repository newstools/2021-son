SEWE mense is in hegtenis geneem ná
’n rooftog by ’n winkel in Houtbaai. Volgens die polisie het twee mans die sekuriteitswagte
Donderdag aangehou terwyl vyf ander die glasdeure gebreek het om toegang tot
die winkel te verkry. News24 berig die verdagtes het die glaspanele van die
kaste binne-in die winkel gebreek en bottels parfuum en cologne vir mans geneem en in sakke gepak. Kapt. FC van Wyk, ’n polisiewoordvoerder, sê die
beheerkamer het die kameras gemonitor en vir hulp gevra.
Daarna het
sekuriteitswerkers van die mall en verskeie sekuriteitsmaatskappye
vinnig gereageer. Hulle het drie verdagtes
aangekeer wat te
voet van die toneel probeer vlug en in ’n fake
Quantum-taxi met vals nommerplate geklim het. Van Wyk voeg by ’n skietgeveg het uitgebreek tussen die
rowers en die mall se sekuriteitswagte, en die wagte
het twee verdagtes aangekeer. “Nog twee verdagtes is deur die honde-eenheid
gevang en daar is beslag gelê op ’n vuurwapen, ’n 9 mm-Norinco
waarvan die reeksnommer afgevyl is.” Van Wyk sê die polisie het op inbraak-gereedskap, selfone, gesteelde eiendom en die
Quantum beslag gelê. News24 berig die sewe verdagtes (29
tot 40)
sal Maandag in die  Wynberg-landdroshof
verskyn.