’N FAMILIE van Mitchells Plain is in rou gedompel nadat ’n hawelose man se lyk Sondag ontdek is. Verbygangers het die lyk langs Baden Powell-rylaan naby die Mnandi-strand in Rocklands, Mitchells Plain, gevind. Die man is later as André Thys (40) van Eastridge, Mitchells Plain, geïdentifiseer. “Hy leef al ’n lang tyd in die strate,” het ’n omstander gesê. Volgens kapt. FC van Wyk, ’n polisiewoordvoerder, sal ’n geregtelike doodsondersoek die presiese oorsaak van Thys se dood bepaal. Van Wyk het bevestig die lyk is naby die hoek van Baden Powell-rylaan en Eisleben-weg in Rocklands, Mitchells Plain, ontdek. Hy voeg by die polisie het omstreeks 13:00 gereageer op ’n oproep oor die gru-ontdekking. Dossier “Die slagoffer (Thys) se lyk is erg ontbind,” verduidelik Van Wyk. “Die omstandighede rondom die slagoffer se dood word ondersoek. “ ’n Dossier vir ’n geregtelike doodsondersoek is geopen vir ondersoek.” Enigeen met inligting oor die omstandighede rondom Thys se dood kan die betrokke ondersoekbeampte, speursers. Vuyani Claassen by 021 370 1782 kontak. Andersins, skakel die polisie se tolvrye Stop Misdaadnommer, 08600 10111.