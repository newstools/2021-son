DIE rugbyspan van die Kaapse Skiereiland-Universiteit vir Tegnologie (CPUT) is oorgehaal om vanjaar wéér goed te doen in die Varsity Shield (VS) – kleinboet van die meer geroemde Varsity Cup (VC). Dié Kaapse span is die huidige houer van die skild aangesien hy die Madibaz in 2019 in ’n naelbyt-eindstryd geklop het. Verlede jaar se toernooi moes ná slegs ’n paar rondes gestaak word weens die impak van die Covid-19-pandemie. Volgens Butsha Mputa, vuurvreter-flank en kaptein van die Tekkies, soos CPUT bekendstaan, kan hy en sy span nie wag om op die veld te kom nie. “Ons is baie opgewonde om weer te kan speel,” het Mputa aan Son gesê voor sy span se vlug na Gauteng. Vanjaar se toernooi vind nes die VS in ’n bioborrel in Pretoria plaas. “Ons het ’n jaar laas gespeel en is nou net gretig om terug op die veld te kom. Platform “Die afrigtingspan het ’n effektiewe plan op die tafel gesit. So, nou is dit vir ons net ’n kwessie van uitvoering.” Mputa sal voorlangs saam met Ameer Hendricks die pap wil dik aanmaak sodat hul agterspelers ’n goeie platform het om vandaan te speel. Agterlangs sal Feghon-Leigh Snyders (losskakel) sy span wil rigting gee. Jurick Lewis (binnesenter) en Lunathi Nxele (buitesenter) het in 2019 ’n baie goeie senterpaar gevorm. Christopher Andrews (vleuel) is ’n spoedvraat en is ook ervare op dié vlak. Hul breiers, Alastair Theys en Jongi Nokwe, is uitgeslape en het gewis genoeg skietgoed om hul stem dik te maak in die kompetisie. Mputa sê ondersteuners kan weer aantreklike rugby van die Tekkies verwag. Hulle speel vandag 19:00 op Loftus Versfeld teen Fort Hare. Die wedstryd word regstreeks op SuperSport gebeeldsend.