MALMESBURY. – Die inwoners van Kalbaskraal sê hulle word gedwing om op te tree deur goed aan die brand te steek omdat die ower­hede hulle nie help om elektrisiteit te kry nie. Son het laas week berig hoe inwoners van Spes Bona in Kalbaskraal al sedert Augustus wag vir krag. Daar is 136 erwe beskikbaar gestel vir mense om op te gaan bly. Die waterpype en riool is aangelê, daar is toilette aangebring en mense het hul eie sinkhuisies opgerig. Eskom het volgens die inwoners elke keer ’n ver­skoning en niks word gedoen nie. Woensdagoggend het die mense tyres gebrand en ’n stellasie met slides in die speelpark is uit woede uitgebrand. Sowat 15 polisie-vêns en ’n klomp cops het in Kalbaskraal saamgetrek om ’n ogie oor die gemeenskap te hou. Volgens inwoners kos die slide R50 000 en die geld kon eerder vir iets anders gebruik word. Die inwoners kla al lank daar is geen straatligte nie. Dis baie donker in die nag en skollies kruip daar weg en pleeg misdade. Kalbaskraal word gevaarlik vir die inwoners. Kenneth Jonas (50), ’n inwoner, sê dit raak winter en met die reën wat nou geval het, lek die dakke. “Ons het al meetings aangevra, maar hulle kom nie na ons meetings nie.” Praat Albert Skippers (52) sê toe hulle begin beplan het aan die erwe, kon Eskom ál die krag kom insit het. Nog ’n inwoner, Paul Gerber, sê hulle het ’n meeting aangevra met Eskom, die Swartland-munisipaliteit en menslike nedersettings vir vandag 17:00 om oor die saak te praat. “Toe kry ons ’n SMS van iemand van Eskom af wat sê die persoon wat na die meeting moet kom, kan dit nie vyfuur maak nie omdat sy net tot halfvyf werk.” Gerber sê dis gewone mense wat hier bly en ál wat die ouers vra, is krag vir hul kinders. Gerber sê wanneer misdaad voorkom, is daar kastig geen polisie-vên beskikbaar nie, “maar kyk nou hoeveel polisie-vêns is daar”. ’n Woordvoerder van Eskom, Kyle Cookson, het vroeër gesê Eskom ondervind vertragings om krag hier te installeer. “Die begroting is goedgekeur en die materiaal is gekry. Ongelukkig veroorsaak kontraktuele uitdagings die vertragings. Eskom vra verskoning vir die ongerief.” Volgens hom behoort die kontrakteur einde Mei of begin Junie te begin. werk.