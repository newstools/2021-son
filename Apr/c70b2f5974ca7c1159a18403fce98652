POGINGS is aan die gang om beroepsboks in die Kaap na ’n hoër vlak te neem. En daarom het Jackie Brice-promosies in samewerking met Kynoch Boxing Promotions en Maxim Boxing hande gevat met Global Boxing Stars, Gorilla Sports SA en Nutritech om op 30 April ’n groot toernooi in die nuwe Gorilla Sports-vertoonlokaal in Warringtonweg, Claremont, aan te bied. Dié toernooi, genaamd All Guns Blazing, beloof vuurwerk soos min. Jackie Brice sê in ’n verklaring: “Ons bou ’n nuwe kultuur en vennootskappe om boks te laat floreer. “Dis nou tyd om vorentoe te beweeg en skouer aan die wiel te sit. “Ons moet die sport se visie verbreed en streef daarna om boksers meer geleenthede te gee. “Dis tyd dat boksmense begin saamwerk en hul ego eenkant sit tot voordeel van die sport.” Jeremy Bean van Global Boxing Stars sê verskeie toernooie sal oor die volgende paar maande daar onder die Gorilla Sports brand aangebied word. Opkomende sterre soos Athenkosi Plaatjies en Darrin Rossouw van die Baai gaan ook in aksie wees. Veral Rossouw het in sy eerste drie beroepsgevegte groot indruk gemaak. Goeie nuus vir Kapenaars is dat die sterk swaargewig Ardi Ndembo tydelik terug is in die Kaap nadat hy hom onlangs in Tanzanië gevestig het. Bean sê Tanzanië is steeds in rou ná die afsterwe van sy president. “Boonop is dit dan ook nog Ramadaan en daarom het ek Ndembo Kaap toe gebring om besig te bly.”