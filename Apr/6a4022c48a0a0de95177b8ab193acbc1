MOSSELBAAI. – Lizo Ludumo sal dié ­Paasnaweek nooit vergeet nie. Hy sal dit onthou as die naweek toe sy vrou die helfte van sy oor ná ’n driftige fight afgebyt het. Dinge het na verneem word Sondag om die etenstafel baie heftig geraak. Familielede vertel die onderonsie het begin toe die vrou Ludumo ingeklim het oor sy kastige geheime selfoongesprekke met wie sy gedink het ’n stukkie squeeze is. Ná die voorval, vertel die familielede, bly die couple apart ondanks hul drie kinders en 12 goeie jare saam. Ludumo, wat nou soos ’n lewende mummie lyk met sy kop toegedraai in verbande en met ’n masker op, kla by Son oor verskriklike pyn. Geniet Hy vertel: “Ons het woorde gehad aan die etenstafel. My vrou het my gegryp en toe byt sy ’n stuk van my oor af. “Ná die voorval het my vrou die huis verlaat. “Ek het voor die insident met ’n vrou saam met wie ek werk, oor die foon gepraat. Ons het oor werk gepraat. “My vrou het net gehoor hoe ek sê sy moet Easter geniet en my vrou begin my toe verskreeu dat ek op haar cheat. Dit was ’n lang rusie.” Hy sê hy is net dankbaar die kinders was vir die naweek weg. Thando Bawulana, ’n familievriend, sê: “Ek kon nie glo die vrou het sowaar sy oor afgebyt nie. “Hulle het baklei oor die foonoproep.” Daar was gevolglik geen familie-ete nie oor Ludumo hospitaal toe moes gaan. Die ver­ergde vrou­tjie, Noko Ludumo, het geweier om oor die voorval te praat. Noko hou egter voet by stuk dat haar man cheat en die hele familie disrespekteer deur sy aksies.