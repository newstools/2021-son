DIE Stad Kaapstad eis 'n gesamentlike bedrag van R1,4 miljoen van Gatvol Capetonian en die EFF vir infrastruktuur wat tydens betogings vernietig is. Die eise hou verband met die shutdown-betogings regoor Kaapstad in 2019 asook die EFF se betoging in Brackenfell verlede jaar. "Om infrastruktuur te vernietig, is nie 'n aanvaarbare manier van betoging nie, nog minder is die sluiting van hoofroetes en om wetsgehoorsame burgers se lewens te ontwrig," sê Dan Plato, burgemeester, in 'n verklaring. Luidens die verklaring is 'n dagvaarding op 29 Maart aan Gatvol Capetonian uitgereik vir R1,3 miljoen in skadevergoeding. Die stadsraad sê in hofstukke dit was roekeloos, verkeerdelik en onregmatig van die organisasie om 'n shutdown aan te hits. Die aantal infrastruktuur wat tydens die shutdowns vernietig of beskadig is, is: Grassy Park – R311 760.87Atlantis – R336 946,75Mitchells Plain – R50 000Kensington – R50 000Ocean View (Kommetjie) – R361 953,31Ocean View (Milky Way-weg) – R170 000Delft – R11 909.48Middestad - R10 000Bo-Kaap – R1867,64 Die Stad het ook 'n eisbrief aan die EFF gestuur in verband met die skade wat aangerig is tydens 'n betoging in Brackenfell op 20 November 2020. Verkeersligte en voertuie, insluitend 'n brandweerwa, is beskadig. Die Stad eis 'n bedrag van R87 312,25 van die EFF om die herstelkoste te dek. Die Stad het die party 21 dae gegee om die bedrag te betaal waarna 'n dagvaardig gestuur sal word.