SPERTYD is een van die produksies op vanjaar se Suidoosterfeesprogram wat jy nie moet misloop nie. Dié teaterstuk is ’n reis deur die kontinent van die ouderdom. “Dit klink baie dapper, maar ek is nie meer dapper nie.” Só eerlik en onsentimenteel skryf die be­kroonde Elsa Joubert oor die ­oudwordproses. Sandra Prinsloo volg haar vorige kragtige eenvrouvertonings op in Spertyd, wat inspireer, ontroer en ­vertroos. Joubert is op 14 Junie 2020 midde die Covid-pandemie ­oorlede. Kort voor haar afsterwe het sy die teksverwerking gelees en sy was sy opgewonde oor Prinsloo se vertolking van haar lewensverhaal. Die karakter kyk op 95-jarige ouderdom terug op haar vol lewe van haar kinderjare en huwelik af tot waar sy as weduwee in ’n aftreeoord gewoon het. Die herinneringe daag bloot op, soos wat herinneringe maar doen. Alle Suid-Afrikaners sal aanklank vind by hierdie intieme en introspektiewe verhaal met sy universele kwessies. Sy vertel oor die oudwordproses – iets waarmee elke mens en hul gesin onvermydelik gekonfronteer word. Merkwaardig Die produksie Spertyd bied ’n helder insig in hierdie merkwaar­dige skrywer se lewensbeskouing. Dit nooi ten slotte die gehoor ook uit om diep na te dink oor hul eie bestaan. Die stuk is 20:00 op 29 April, 11:30 30 April en 13:00 op 2 Mei. Kaartjies kos R120 en is by tickets.computicket.com verkrygbaar.