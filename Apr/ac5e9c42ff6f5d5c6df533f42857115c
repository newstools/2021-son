RONNIE Tsololo het net een doelwit: om vanjaar die Safa Cape Winelands-streek se Derde Liga te wen. Die breier van FC Malaga wil dus beslis nie die gebeure van einde laas seisoen herhaal nie. Dít was toe sy span hom in die raadsale bevind het om as wenner van die streek se Derde Liga verklaar te word. Vanjaar is dinge anders en Malaga se onoorwonne rekord tot dusver wys hoe vasberade die span is om die Wes-Kaapse uitspeelstryde te haal. Malaga het Saterdag teen Glenview Aces met 2-2 gelykop gespeel in sy tweede afdeling B-wedstryd van die seisoen. Dit laat hom in die derde plek op die punteleer. Saterdag wag die huidige voorloper, City Killers, op Tsololo en sy span van Ka­yamandi in die Mbekweni-stadion in die Paarl. Killers is tans die voorloper op die log met 6 punte. “Ons is vanjaar ’n ander span as die een van laas seisoen. “Ons is baie meer gefokus. Ek moet bysê dat ek nie in dié stadium tevrede is met hoe ons speel nie, veral nie hoe ons in die eerste 15 minute vertoon nie. “Dit was duidelik sigbaar teen Glenview Aces. Ons het eers kort voor rustyd baie beter vertoon,” het Tsololo verduidelik. In afdeling A is Stellenbosch City ná twee wedstryde boaan die punteleer met 4 punte. Bepalings: VRYDAG: 19:30 MBEKWENI-STADION: Mbekweni United t Spes Bona. SATERDAG: 13:00: MBEKWENI-STADION: Mbekweni Cosmos t Stellenbosch United. 13:00: FRANSCHOEK: Franschoek United t African Jaguars. 19:30: MBEKWENI-STADION: City­ Killers t FC Malaga; 15:00: ESSELEN PARK: Glenview Aces t Maties; 15:30: DE NOVA: De Nova t Glen Eagles Uitslae: Afdeling A Mbekweni Cosmos 3, Mbekweni United 1; Stellenbosch City 3, Spes Bona 0. Afdeling B Maties 5, Paarl United 1; City Killers 2, De Novo 0; Glenview Aces 2, FC Malaga 2