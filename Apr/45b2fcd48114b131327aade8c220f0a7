HULLE is op die oeroue, wrede manier in ’n boendoehof tereggestel. Dié ontstellende toneel het hom gister in die vroeë oggendure in Delft oorkant die Voorbrug-taxi-staanplek afgespeel, waar twee verminkte lyke aangetref is. Hulle het hul lewe in ’n boendoehof verloor. Lizelle Monique Standaard (31) en ’n man net bekend as Taswell is wreed vermoor. Hulle is daarvan beskuldig dat hulle by ’n huis ingebreek het. Inwoners het geskok vertel hoe ongelooflik wreed die twee aangerand is. Hulle is met bakstene gestenig, hul vingers is afgekap, oë uitgekrap en ore afgesny. Standaard, die ma van ’n 13-jarige dogtertjie, het na verneem word saam met haar boyfriend in ’n hokkie in Corona Valley gebly. Haar ontstelde pa en ma het gister na die grusame toneel gekom. Pa William Marcus (62) het skor gesê: “Sy is baie wreed vermoor. Daar was ’n gat in haar gesig. Sy was opgeswel en dit het gelyk asof haar liggaam gebreek is. Hulle moes geslaan gewees het met iets wat hul vlees uitruk. “My kind het tik gebruik, maar sy het nie by mense se huise ingebreek nie. Ons het baie met haar gepraat oor die tikkery, want ons is bekeerde mense. Dit was vir ons ’n groot skok. Ons het nie verwag sy sal so wreed vermoor word nie. Laaste “Ons het haar nog Dinsdag in die straat sien loop. Sy het nie by die huis ingekom nie. Haar 13-jarige dogter het met haar gepraat en gevra dat sy die aand by die huis moet kom slaap. Dit was die laaste wat ons haar nog gesien het. “Iemand het ons gebel om te sê my dogter word deur mans aangerand oor hulle glo by ’n huis ingebreek het. “Toe ons daar kom, was daar niemand nie, net ’n paar mense en die twee bodies wat daar lê. Sy was reeds dood. Ons weet nie of die ander man wat ook vermoor is haar boyfriend was of nie.” Volgens Standaard se ma, Catherine Marcus (58), was haar dogter nie saam met die mans wat ingebreek het nie. Sy sê haar dogter het in haar hokkie geslaap toe die mans die deur ooptrap en haar boyfriend soek. Hulle het haar na bewering gedwing om saam met hulle te gaan en haar boyfriend te soek. Standaard se suster Carmelle was baie hartseer op die toneel en het snikkend gesê haar suster was nie ’n inbreker nie. Past. Charles George van die Delft-gemeenskapspolisiëringsforum sê: “Ons is diep bekommerd oor die grondbesettings wat plaasvind en direk aanleiding gee tot die misdaad wat toeneem. Daar is ’n ongelukkigheid wat broei onder die verskillende rasse oor die boendoehowe en wet wat in eie hande geneem word. “Niemand is verhewe bo die wet nie en dit kan nie geduld word om só aan te gaan nie.” Volgens kapt. FC van Wyk, ’n polisiewoordvoerder, het die gruweldaad hom tussen 05:00 en 06:10 in Aframweg oorkant die hokkies afgespeel. Geskop Van Wyk bevestig: “Dit blyk dat die twee slagoffers deur ’n groep mense aangeval is. Hulle het verskeie wonde aan hul liggame. Niemand is nog gearresteer nie.” Son het ’n kort tydjie gelede ook berig oor ontstellende videomateriaal van nog ’n boendoehof wat hom afgespeel het. Dié een was in Delft-Suid. Twee jong mans is letterlik uit hul klere geslaan met stokke en pangas. Hulle is ook aanhoudend geskop en met bakstene gegooi. Een van die jong mans is later in die hospitaal dood aan veelvuldige beserings.