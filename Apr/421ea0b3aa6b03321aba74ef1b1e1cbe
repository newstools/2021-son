SPRINGBOK. – Chirelda Lombard, ’n ma, het onlangs in die hof erken dat sy verantwoordelik is vir haar baba, Gabrielle, se dood. In ’n pleitverklaring het sy ook erken sy het haar baba op ’n vullishoop in Hondeklipbaai gaan dump. Die opspraakwekkende saak spruit uit ’n voorval van 4 September 2018. Twee inwoners van dié vissersdorpie het die vyf dae oue baba op dié dag in ’n plastieksak op ’n vullisterrein gevind. Luidens die grafsteen op die baba se graf is sy op 30 Augustus 2018 gebore. Ná fyn speurwerk het leidrade die cops na Lombard gelei. Sy het aanvanklik ontken sy was ooit swanger. Sakevrou Toe DNS-toetse bevestig die kind is hare, het sy geswig en erken dis haar baba. Lynette Olivier, ’n sakevrou hier, het destyds vertel dat die gebeure haar ontstel het. Lombard het soms haar honde opgepas en by haar gastehuis ingeslaap as sy gaan reis het. Vermoedelik moes die bevalling hier gebeur het. Die ma is aan manslag skuldig bevind. Sy is aanvanklik van moord aangekla. Later is klagte van manslag en geboorteverberging op die klagstaat gevoeg. Sy bly in aanhouding en word op 21 Junie gevonnis.