DIE vrouekrieketspan van die Suidwestelike Distrikte (SWD) is dié naweek op ’n groot missie. Dit is wanneer die Suid-Kapenaars ’n plek in die elite-vrouekompetisie van Krieket Suid-Afrika (KSA) gaan probeer wen. Die SWD pak Oostelikes Saterdag in Joburg in ’n eendagstryd. Albertus Kennedy, uitvoerende hoof van SWD-Krieket, het voor die span se vertrek gesê dis die span se “grootste wedstryd ooit”. Hy sê: “Dis beslis die belangrikste game sedert vrouekrieket in die SWD in 2004 op die been gebring is. Ons is gerat vir die stryd en het ons sterkste beskikbare groep gekies.” Versterk Die SWD en Oostelikes het albei in die onlangse provinsiale toernooie hul onderskeie afdelings met onoorwonne rekords gewen. Die wenner neem volgende seisoen aan KSA se elite-vrouekompetisie deel. Die SWD-span word versterk deur die insluiting van Micaela Andrews en Jané Winster, wat saam met die SA Opkomende span na Bangladesj getoer het. Andrews en Winster is albei lede van die Union Stars-klub in Oudtshoorn en het in vier wedstryde van die SA Opkomende span in Bangladesj gespeel. SWD-span: Julandi Saayman, Mochelle May, Bianca Figeland, Vuyolwethu Bonya, Haroline Rhodes (k), Micaela Andrews, Cheyenne de Villiers Jané Winster, Zoe Meyer (paaltjiewagter), Chani Damons, Marnezelle Rabie. Afrigter: Eduard Strydom; Hulpafrigter: Merlin Masimela; Spanbestuurder: Katrisha Strydom.