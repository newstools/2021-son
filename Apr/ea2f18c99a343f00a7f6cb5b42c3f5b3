DIE Wes-Kaapse minister van vervoer, Bongi­nkosi Madikizela, voorsien daar gaan dié Paasnaweek meer mense op ons provinsiale paaie wees. Madikizela sê dis logies dat meer mense vanjaar na die provinsie sal kom om die gewilde attraksies soos die wynlande, strande en Kaapse natuurskoon te kom ervaar. Hiervoor het die Wes-Kaapse owerhede ’n plan om roekelose bestuurders vas te vat en ons paaie veiliger te hou. Madikizela het aangekondig voertuie is met spesiale tegnologie toegerus wat ook gaan help om die paaie te kontroleer. Hierdie nuwe tegnologie sal dit moontlik maak om ’n voertuig se gemiddelde spoed te bepaal en die spietkops sal ook kan sien of die kar enige uitstaande boetes het. Dit werk met ’n kamera wat die voertuig se nommerplaat lees. Vigie Chetty, die Wes-Kaap se waarnemende verkeershoof, sê die tegnologie is al ’n tydjie beskikbaar, maar die verskil is nou dat dit goed gaan saamwerk met die stelsel wat die spietkops reeds gebruik. Verbeter Volgens haar sal die stelsel verkeersbeamptes bewus maak van motoriste wat die padreëls herhaaldelik binne ’n kort tydjie oortree. Sy verduidelik: “Dit is ’n tweevoudige be­nadering om motoriste daarvan bewus te maak dat ons weet hulle is gewoonte-oortreders. “Ek dink net die feit dat motoriste nou daarvan bewus is dat ons van hulle weet, kan bestuurders se gedrag op die paaie aansienlik laat verbeter. “Ons wil ook nie hê motoriste moet ons as beamptes beskou wat net boetes uitskryf nie. Dis nie ons hooffunksie nie. “Ons hooffunksie is om sterfgevalle te verminder. “Daarom rus die onus op bestuurders om hul gedrag op die pad te verbeter, wat dan tot ’n daling in sterfgevalle kan lei.” Roekelose motoriste wat op heterdaad betrap word, sál in hegtenis geneem wordm waarsku Madikizela. “As jy teen ’n mal spoed wil jaag, gaan jy gearresteer word,” sê hy ernstig. “As jy 160 km/h of vinniger ry, beteken dit arrestasie – daar’s geen waarskuwing nie. “As jy die wet oortree en die verkeersbeampte is genoodsaak om jou te arresteer, gaan jy arresteer word. En mense moet dit verstaan. “As jy te ver oor die alkohol-limiet is, gaan daar gevolge wees. Jy gaan nie gewaarsku word nie.” Dwing Madikizela sê as daar een ding is wat verkeersbeamptes die laaste paar jaar met sukses toegepas het, dan is dit om moegheid hok te slaan wat tot ongelukkeop ons paaie lei. Verkeersbeamptes wat oplet ’n bestuurder is moeg, kan die bestuurder dwing om af te trek en minstens twee ure te rus.