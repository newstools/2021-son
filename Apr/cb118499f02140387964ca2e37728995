ONS moet tog nie dink dat Kim Kardashian-West (40) die eerste tree gegee het om van haar man, Kanye West (43), te skei nie. Ek lees op Page Six die rapper is nogal moerig oor mense dink dis Kim wat van hom wou skei en nie andersom nie. Volgens ’n bron is Kanye die een wat van haar wou skei nadat hy besef het dat hy en sy vroutjie nie meer baie dinge in gemeen het nie. “Dit was eintlik hy wat al ’n jaar lank sê hy wil ’n einde aan die huwelik maak omdat hulle niks anders as hul kinders in gemeen het nie.” Die bron vertel verder dat dit eintlik Kim is wat uit haar pad gegaan het om die huwelik van sewe jaar te red. “Selfs voordat Kim aansoek om ’n egskeiding gedoen het, het hy sy nommers verander en vir haar gesê sy moet hom via sy sekuriteit kontak.” Kimmy het in Februarie aansoek om ’n egskeiding gedoen en Kanye het laas week tot die skei-ooreenkoms toegestem. Dit lyk asof die mammie van vier onder die omstandighede goed doen, want sy het dié naweek ’n gawe tyd saam met haar vriende in Miami gehad toe hulle Victoria Beckham se 47ste verjaardag ­bygewoon het.