MARK Alexander, president van SA Rugby (Saru), het ondersteuners gister gerusgestel dat Saru alle moontlikhede ondersoek om te verseker die Rainbow Cup sal nog plaasvind. Daar was twyfel oor of die Rainbow Cup soos beplan sal voortgaan toe SA se vier franchises laas week gevra is om hul visumaansoeke te staak. Die kompetisie waarin die Bulls, Lions, Sharks en Stormers teen die Pro14-spanne van Europa te staan gaan kom, is ’n belangrike deel van Suid-Afrikaanse spelers se voorbereiding vir die Britse en Ierse Leeus-toer in Julie. Die oorspronklike plan was dat SA franchises mekaar oor drie weke vanaf 23 April die stryd aansê. Daarna sal hulle hulle in ’n bio-borrel in Bristol bly vir die oorsese been van die toernooi van 29 Mei tot 12 Junie. Die Britse regering het die franchises egter nie die nodige toestemming gegee om hulle in Bristol te vestig nie. Alexander sê hulle gooi nie tou op nie en gaan alles in die stryd werp sodat die toernooi steeds kan plaasvind. Hy voeg by: “Niemand het die Rainbow Cup gekanselleer nie. Ons kyk na elke moontlike scenario sodat die SA spanne hul oorsese games kan speel. “Ons onderhandel met alle owerhede, plaaslik en in Brittanje, om die games volgens skedule te laat plaasvind. Ons veg hard dat die Rainbow Cup kan voortgaan. Tans moet die besluit egter op regeringsvlak geneem word, aangesien daar ’n reisverbod is op Suid-Afrikaners wat Brittanje binnekom. “Hulle het gesê hulle monitor die situasie hier.” Onderhandelinge gaan dus voort in die hoop om ’n gebeurlikheidsplan te vind vir die SA spanne om nog na Europa te kan reis vir ronde 4 tot 6. Ander moontlike Britse basisse is vir die SA spanne geïdentifiseer. Daar is dus hoop dat die regering ’n uitsondering kan maak om die SA spanne te akkommodeer. Die toernooi skop 19:00 op Vrydag 23 April in die Cape Town Stadium af met ’n kragmeting tussen die Stormers en die Sharks.