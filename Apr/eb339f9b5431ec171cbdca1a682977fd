DIE Jong Turk Giovanni Mathee het Woensdagaand ’n skoksege by die Grassy Park Hotel behaal en sodoende die WP se eerste dartsliga wyd oopgegooi. Hy het Vernon Bouwers, wat tans goed op dreef is, met 5-3 geklop. Dit was die groot verrassing van die aand. Charles Losper het hom by Vernon Bouwers boaan log aangesluit nadat hy met ’n oorwinning en ’n gelykop uitslag weggestap het. Hy het Nolan Arendse met 8-0 geklop en met 4-4 teen Lance Rustin gelykop gespeel. Cameron Carolissen en Leslie Beukes is ook nog in die wedloop nadat hulle wedstryde albei gelykop geëindig het. Carolissen en Beukes het met 4-4 geëindig, waarna Carolissen en Jason Erasmus ook die louere moes deel met dieselfde telling. Beukes het in sy ander wedstryd ook met 4-4 teen Mathee gelykop gespeel. Rustin bly die dark horse vir die ligatitel nadat hy Erasmus met 5-3 geklop en teen Losper gelykop gespeel het.