LELETU Skelem se voortslepende afwesigheid in Stellenbosch FC se beginspan sal hopelik nie vandag dié Premierliga­sokkerspan se kanse op ’n broodnodige sege bederf nie. Stellies pak AmaZulu, wat deur Benni McCarthy afgerig word, vandag in die Danie Craven-stadion. Dié span van die Eikestad het vroeër dié week goed gevaar om ’n gelykop uitslag in ’n wegwedstryd teen Kaizer Chiefs te beklink. Dit het Stellies (23 punte) se 10de plek op die punteleer gekonsolideer, maar met sewe rondes oor raak dit nou van kardinale belang vir Stellies om wedstryde te begin wen. Hulle pak boonop ’n Ama­Zulu-span wat in sy afgelope 11 wedstryde onder McCarthy se afrigting onoorwonne is. Dít terwyl Stellies net twee van hul afgelope vyf wedstryde kon wen, met een nederlaag en twee gelykop uitslae. Nou berig Kicko­ff.com boonop daar is gerugte dat Skelem, een van die klub se invloedrykste aanvallende spelers, op die bank sit weens ’n skuif wat hy moontlik na Chiefs kan maak. Hy het in Stellies se vorige agt wedstryde elke keer as plaasvervanger op die veld verskyn. Steve Barker, Stellies se afrigter, het egter gesê Skelem se moontlike skuif na Ama­khosi het niks daarmee uit te waai dat hy die plaasvervangerbank warm sit nie. “Daar is nie probleme met Leletu nie; ons het nou ’n bietjie momentum. ’n Paar goeie wenne en ’n paar goeie vertonings,” het Barker gesê. “Die voorste drie – Ashley du Preez, Júnior Mendieta en Stanley Dimgba – doen regtig goed. So, Leletu moet net aanhou hard werk en dan sal hy weer kanse kry.” Die Kaap se ander PSL-span, Cape Town City, is ook die naweek in aksie. Hy kom môre in ’n wegwedstryd teen SuperSport United te staan.