GESINSLEDE van een minister en twee adjunkministers moes weens die verwoestende brand in Kaapstad eiendomme in Walmer Estate ontruim. In 'n verklaring sê die minister van openbare werke, Patricia de Lille, een minister se woning in Newlands is in die brand vernietig. "Genadiglik is niemand beseer nie en niemand was ten tye van die brand op die eiendom nie. "Die department, aan wie die eiendomme behoort, was in kontak met die ministeries en almal wie ontruim moes word, het alternatiewe verblyfreëlings getref." Intussen het Charlotte Powell, 'n woordvoerder van die Stad Kaapstad se rampbestuur, aan Son bevestig dat die brandweerspanne teen laat Maandagmiddag 'n gedeelte van die brand onder beheer gekry het. "Die brand was besig om na die Bluegum Forest-gebied te beweeg. "Daar was vroeg Maandagaand geen aktiewe ontruimings nie. Inwoners wat vroeër Maandag ontruim is, word ook gevra om nog nie na hul wonings terug te keer nie omdat die gebiede nog met rook en stof gevul is." Skenk Kapenaars en besighede maak intussen hul harte en beursies oop. Vodacom het Maandag R3 miljoen vir hulpverlening geskenk. Die selfoonreus noem dat hulle ook duisende studente, wat deur die brand geraak is, gratis data en lugtyd sal gee. Vodacom sê ook hulle sal bydra tot die herbou van die Jagger-biblioteek.