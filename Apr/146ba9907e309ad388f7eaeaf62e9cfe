DIE Stormers het ’n duidelike visie waarna hulle streef. Volgens Salmaan Moerat, wat vandeesweek amptelik as die onderkaptein van die Kaapse franchise aangestel is, is dit iets wat hom en sy spanmaats baie opgewonde maak. “Soos ek voorheen gesê het, dis ’n ongelooflike voorreg om nie net lid van leiergroep te wees nie, maar om as die onderkaptein aangestel te word.” Die 23-jarige oud-leerder van Boishaai in die Paarl is ’n gebore leier wat Suid-Afrika se nasionale span met groot welslae op o. 21-vlak aangevoer het. Die hemelbesem wat sowat 2 m in sy rugbysokkies staan en die skaal op 116 kg laat kreun, sê hy sal uiteraard die geleentheid wil aangryp om soveel as moontlik te leer van ’n speler soos Steven Kitshoff, wat as kaptein aangestel is, en baie ander leiers in die groep. “Ek sien dit ook as ’n kans om my eie game te ontwikkel en sien baie uit na die rugby wat voorlê. Potensiaal “Baie van die jong spelers wat nou deurkom, het saam met my op hoërskool gespeel. So, ek weet waartoe hulle in staat is. “Ek is in die algemeen baie opgewonde vir hulle en die ongelooflike potensiaal wat die span inhou.” Moerat kom uit ’n bekende rugbyfamilie waar sy pa, Nazeem Moerat, en ses van sy ooms destyds voor eenwording Saru-kleure verwerf het. Met ’n paar Bok-slotte wat tans met beserings sukkel en ander wat hul terugkeer van langtermynbeserings maak, is die kanse goed dat Moerat dalk vanjaar nog sy debuut vir die Bokke op toetsvlak teen die Britse en Ierse Leeus kan maak. “Ek kan namens elke rugbyspeler in Suid-Afrika sê dat die Britse en Ierse Leeus se toer ’n uitsonderlike toer is. Dit is ’n toer waaraan almal baie graag deel wil hê. “In terme van die sogenaamde krisis met Bok-slotte, glo ek sommige van daardie spelers behoort betyds van hul beserings te herstel. “Ek sal namens die spelers sê dis nou die tyd wanneer almal selfs harder sal wil werk. “Dit sal uiteraard ’n groot eer wees om lid van daardie groep te wees. Vir my persoonlik moet ek so fiks as moontlik word. Ek moet net op die veld gaan en beheer wat ek kan en hopelik sal ek deel daarvan wees.”