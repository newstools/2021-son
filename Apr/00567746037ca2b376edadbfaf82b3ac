DIE motor van Shama Premjee, ’n ontvoerde sakeman van Makhado in Limpopo, is verlate aangetref. Die 36-jarige Premjee se vermeende ontvoerders het na bewering in twee motors gery. Brig. Motlafela Mojapelo, ’n polisiewoordvoerder, sê Premjee het sy huis Vrydagoggend 07:50 verlaat en in sy Mercedes-Benz GLC 250 gery toe die twee motors hom na bewering by ’n stopstraat vasgedruk het. “Een van die voertuie het hom na bewering van voor en die ander van agter geblokkeer. “Enkele skote is glo in die omgewing van die toneel gehoor,” het Mojapelo gesê. Premjee se motor is op dieselfde dag ’n hele ent van die toneel af verlate gevind. Mojapelo sê die verdagtes het na bewering ’n grys Hyundai Accent en ’n ander silwerkleurige sedan gebruik en het noordwaarts op die N1 in die rigting van Njheleleweg gery. – News24