PACALTSDORP. – Uiteindelik hul eie huis! Altesaam 67 begunstigdes van die Syferfontein-behuisingskema het onlangs die sleutels vir hul eie huis gekry. Die oudste begunstigde – Anna Potts, wat later vanjaar 79 jaar oud word – sê sy het amper opgegee. “Ek het amper moed verloor om ooit my eie huis te besit. Ek moes ’n paar keer van voor af aansoek doen. Nou voel dit amper onwaar.” Rachel Leen, nog ’n begunstigde­, sê sy het 25 jaar by die tiep gewoon en toe in Syferfontein, waar sy die afgelope 17 jaar woonagtig was. Vir Leen is dit ’n heilige wonderwerk dat sy een van die eerste groep eienaars is. Ook vir Griet Baardman wat ’n gemeenskapsleier in Syferfontein is, het die droom waar geword. Tertuis Simmers, die LUR vir menslike nedersettings in die Wes-Kaap, sê hulle kon nie op die dag ál 1 650 huise oorhandig nie. Volgens hom is daar uitdagings rondom die dienste vir so ’n groot projek en ook omdat George sy eie kapasiteit bereik het. Hy sê die miljoene wat hy bewillig het en verlede jaar aan George gegee het, is ’n tydelike oplossing. Dit het ongelukkig nie gewerk nie omdat die kontrak nie reg uiteengesit was nie en die kontrakteur kon nie bybly nie. Gewag Hy het wel bevestig dat George se tegniese span toestemming gekry het om sowat 200 eenhede op ’n blok-basis te konnekteer en te oorhandig. Leon van Wyk, burgemeester van George, sê hulle is bly dat mense wat reeds dekades gewag het vir ’n huis, nou eienaarskap kan neem van hul eie huise.