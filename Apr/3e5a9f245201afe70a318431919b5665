DIE Engelse Premierliga-titel is reeds beslis en niks meer opwindend om van te praat nie – veels geluk aan Manchester City wat dit uit Liverpool se kloue geruk het. Dit wil ook voorkom asof Manchester United (67 punte) se posisie as naaswenner reeds verseker is. Maar dis die oorblywende twee Champions League-posisies up for grabs wat die tonge behoorlik laat klap. Met vyf wedstryde oor skarrel die aanspraakmakers Leicester City (62), Chelsea (58) en West Ham United (55) omtrént in die business end van die seisoen. Dis veral Jürgen Klopp se Liverpool-span (54) wat die onbestendigste vertoon met die wenpaal in sig. Die Reds moet ook oor die skouer loer. Tottenham staan ook nog ’n wiskundige kans indien sy mede-rivals choke - veral Klopp-hulle wat die vorige liga-wedstrydpunte weggesmyt het. Vanuit ’n Pool se oogpunt kan ’n mens nie genoeg beklemtoon hoe belangrik Sondag se derby op Old Trafford teen sy aartsvyand, Man United, is nie. Dis nie net vir spogregte nie, maar vir Europese kwalifikasie en die finansiële vergoeding wat daarmee gepaardgaan. En wie wil dan nou ook op Donderdae sokker aanskou in die minder invloedryke Europa League? Vra maar vir United. Juis dit kan Liverpool se lot wees, veral as hy nie Ole Gunnar Solskjær (manager) se Red Devils Sondag in die Theatre of Dreams­ kan stuit nie. Maar as daar een span is wat die Merseysiders se mojo kan terugbring en die hart behoorlik kan laat pomp, is dit wanneer die aartsvyande swaarde kruis. Die besoekers is steeds sonder die dienste van hul kaptein, Jordan Henderson, Virgil van Dijk, Joe Gomez, Joël Matip, Caoimhín Kelleher en Divock Origi. Nat Phillips sal ’n laat fitness-toets moet ondergaan. Indien hy nie herstel nie, sal Fabinho waarskynlik weer in die hart van Pool se defence moet speel, terwyl Georginio Wijnaldum die nr. 6-rol moet vervul. Wat United betref, is Phil Jones en Anthony Martial die enigste twee spelers op die krukkelys.