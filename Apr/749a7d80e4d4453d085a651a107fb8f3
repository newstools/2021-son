DIE headlines moes eintlik gelees het: Briljante Beuran boul Proteas tot sege, maar die groot vlieg in die Proteas se T20-salf, Mohammad Rizwan van Pakistan, het Saterdag ander idees op die Wanderers gehad. Dié briljante paaltjiewagter en aanvangskolwer van die besoekers se T20-span het hulle in die eerste kragmeting tot ’n sege met vier paaltjies gekolf. Rizwan (74 lopies van 50 balle) het met sy derde telling van 50 of meer teen die Suid-Afrikaners gesorg dat hulle die voet op die nekke van ’n besering-geteisterde Protea-span hou. Pakistan moes 189 lopies vir die sege aanteken nadat die Proteas 188/6 vir in hul toegelate 20 aangeteken het. Behalwe vir ’n paar paaltjies nader aan die einde, het die besoekers dié jaagtog verspotmaklik laat lyk. Veral met die Proteas se boulers wat nie gedissiplineerd genoeg kon boul toe dit regtig saak gemaak het nie. Dit is die hoogste wentotaal tot nog toe wat Pakistan met sukses in ’n T20 kon bereik. Rizwan het dit uitgebuit en is ook goed bygestaan deur Fakhar Zaman (27 van 19) en Faheem Ashraf (30 van 14). Hasan Ali het toe die wenlopies in die laaste boulbeurt geslaan. In Suid-Afrika se kolfbeurt het Janneman Malan (24 lopies van 16 balle) die Proteas se aanslag vroeg stoom gegee voordat hy been voor paaltjie betrap is deur Pakistan se suinigste bouler op die dag, Mohammad Nawaz (2/21). Daarna het Wihan Lubbe (4 van 3) sy beurt met ’n grenshou begin, maar opgevolg met ’n los hou om van Ali (2/28) se boulwerk uitgevang te word. Aiden Markram (51 van 32) en die kaptein, Heinrich Klaasen (50 van 28), het toe saam aan die tuisspan se beurt hernude momentum gegee. Dié twee het saam 62 lopies om die vierde paaltjie aangeteken. Markram het egter probeer om een hou te veel te speel en is briljant agter die penne deur Rizwan uitgevang vir Nawaz se tweede paaltjie. Klaasen en Pite van Biljon (34 van 24) se venootskap van meer as 50 vir die vyfde paaltjie het egter verseker die momentum gaan nie verlore nie. Suid-Afrika was toe nog goed op koers om 200 lopies en meer in sy toegelate 20 boulbeurte aan te teken. Maar toe albei kolwers egter kort ná mekaar uit is, het die grenshoue en sesse begin opdroog. Pakistan het toe sy ervaring begin wys van in die laaste paar boulbeurte boul, deur yorkers en stadiger aflewerings af te stuur. Daar is darem in die laaste boulbeurt van die beurt ’n vier (deur Andile Pehlukwayo) en ’n ses (deur Sisanda Magala) gemoker om Suid-Afrika by ’n groottotaal van 188/6 uit te kry. Aan die einde van die dag was dit Pakistan se vermoë om aan die einde van ’n beurt die lopies tot ’n minimum te beperk wat die deurslag gegee het. Daar wag baie huiswerk op die Proteas voor Maandag se tweede kragmeting.