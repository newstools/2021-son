DIE EFF in die Wes-Kaap eis dat die burgemeester van Saldanhabaai, Marius Koen, onmiddellik geskors word omdat hy glo oor sy kwalifikasies gelieg het. Volgens die party beweer Koen dat hy ’n honneursgraad in openbare administrasie en bedryfsielkunde asook 'n meestersgraad in bedryfsadministrasie behaal het. Die EFF kon egter tot dusver nie bewyse van dié kwalifikasies vind nie. Wandile Kasibe van die EFF sê ’n paar weke gelede het die DA vir Bonginkosi Madikizela onmiddellik geskors omdat hy oor sy kwalifikasies gelieg het, maar nie vir Koen nie. “Soveel as wat ons Madikizela se bedanking verwelkom, versoek ons dat die burgemeester van Saldanha, Marius Koen, ook bedank,"  sê Kasibe. Kasibe sê die DA se "dubbele standaarde" en "anti-swart rassistiese standpunte", waar swart leiers anders behandel word as hul wit eweknieë, verbaas hom glad nie. Helen Zille, voorsitter van die DA se federale raad, sê hulle het die universiteit oor die kwalifikasies gevra en dat die kwessie ondersoek word.- EWN