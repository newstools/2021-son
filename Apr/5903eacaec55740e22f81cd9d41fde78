VYF ongelisensieerde vuurwapens en ammunisie is oor die naweek in verskeie polisieoperasies van die strate verwyder. Sers. Noloyiso Rwexana, ’n polisiewoordvoerder, sê die vuurwapens is onder meer in Steenberg, Parow, Samora Machel, Elsiesrivier en Kraaifontein gekonfiskeer. Saterdagaand in Steenberg is ’n deursoek-lasbrief in St. Agathastraat uitgevoer waar een van die guns gevind is en ’n man (36) gearresteer is. Die polisie het gedurende dieselfde patrollie in Lavender Hill skote hoor klap, ’n man by Muir Court sien hardloop en gesien hoe hy iets laat val. Dit was ’n gun en die man (24) is aangekeer. Opgetel Ook op Saterdag is ’n man (23) in Parow deursoek en ’n gun is by hom gekry. Saterdag tydens die patrollies in Samora Machel is ’n man (33) gearresteer vir die besit van ammunisie. In Elsiesrivier is nog ’n vuurwapen gekry en ’n verdagte (30) opgetel. In Brackenfell is ’n 18-jarige gearresteer oor hy na be­wering ’n e-hailing driver met ’n gun aangehou het. Alle gearresteerdes sal vandag in hul distrikte in die landdroshof verskyn. Genl.maj. Thembisile Patekile het lede van die verskillende eenhede bedank vir hul harde werk en hul pogings om gemeenskappe skoon te maak.