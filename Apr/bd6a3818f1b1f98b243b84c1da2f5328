’N DUITSE paartjie wat ’n landgenoot en plaaseienaar Claus Schroeder meer as tien jaar gelede vermoor het, sal eers in Julie hul lot hoor. Die vonnisverrigtinge van die 42-jarige Jens Leunberg en sy voormalige lewensmaat, die 44-jarige Kristina Adler, is Donderdag in die hooggeregshof in Port Elizabeth uitgestel. Adler, wat aan depressie en paniekversteuring ly, het voor Donderdag se verrigtinge mediese hulp gevra. Adler, wat tans onder streng voorwaardes op borgtog uit is, het ’n mediese sertifikaat gekry om nie die hofverrigtinge by te woon nie. Die staatsaanklaer, Marius Stander, wou hê die vonnisoplegging moes voortgaan en het gesê Adler sal nie benadeel word as sy nie teenwoordig is nie. Richard Crompton, regsverteenwoorder vir die verdediging, het egter nie saamgestem nie en sê die twee sake hou verband met mekaar en dat die egpaar twee kinders saam het. Regter Thembekile Malusi het ten gunste van die verdediging beslis en die vonnisoplegging tot 20 Julie uitgestel. Leunberg en Adler is vroeër skuldig bevind aan Schroeder se moord. Hulle het in 2007 belang gestel om Schroeder se plaas in die Hankey-distrik te koop en het ’n memorandum van ooreenkoms opgestel om die eiendom vir ’n bedrag van R8,5 miljoen te koop. Die egpaar het toe vals bankdokumente aan hom verskaf as waarborg. Toe Schroeder ná ’n jaar nie sy geld ontvang het nie, het hy vrae begin vra. Dis toe dat Leunberg hom na ’n kloof gelok en vermoor het. Schroeder se lyk is nooit gevind nie, maar regter Malusi was tevrede dat die staat sy saak bo redelike twyfel bewys het.- Algoa FM