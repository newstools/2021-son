HOEWEL die Proteas nie meer hul T20I-reeks teen Pakistan kan wen nie, is die kans om vandag die reeks gelyk te trek, meer as genoeg vir Mark Boucher (afrigter) se span. Die twee spanne kom vandag vir die laaste keer in Centurion teen mekaar te staan, met Pakistan wat tans 2-1 voorloop in die reeks van vier wedstryde. Suid-Afrika se boulaanval is baie mak sonder Kagiso Rabada, Anrich Nortjé en Lungi Ngidi en is Woensdag op SuperSport Park met min­agting deur Babar Azam (122) en Mohammad Riz­wan (73*) behandel. Die Proteas se naataanval, bestaande uit Sisanda Magala, Lizaad Williams en Beuran Hendricks, het maar flou voorgekom. Die Paki­stani’s het die gaping tussen dié drietal en SA se IPL-boulers behoorlik in dié reeks ontbloot. Om sake te vererger, het die veelsydige Andile Phe­hlukwayo, een van die Proteas se beste boulers in witbalkrieket, nog net ’n skamele 2 boulbeurte in die reeks geboul. Toe Son Heinrich Klaasen, die Proteas se kaptein in die reeks, daaroor pols, het hy ’n baie onheilspellende antwoord gegee. “Sy selfvertroue is ’n bietjie laag, maar hy is besig om dit op te tel. Ek het hom nie nodig gehad nie,” het Klaasen verduidelik. “Ons het spesialis-ouens in die posisies.” Klaasen het erken dat Phehlukwayo nie tans las het van ’n besering nie. Daar was dus geen rede hoekom hy hom nie kon inspan nie, veral in die lig daarvan dat Magala, Williams, Hendricks en die draaiers Tabraiz Shamsi en George Linde nie die gevaarlike Pakistanse kolwers in toom kon hou nie. Die realiteit van die saak is dat Phehlukwayo nie goed genoeg is om as spesialis-kolwer te speel nie. Die feit dat Klaasen hom nie in die laaste twee T20I’s laat boul het nie, moet dus bevraagteken word. Die weglating van Kyle Ver­reynne ten koste van Pite van Biljon is ’n verdere raaisel. As Phehlukwayo nie tans as bouler oorweeg word nie, dan móét Ver­reynne eenvoudig speel. Een van Wiaan Mulder of Migael Pretorius kan dan as veelsydige speler aangewend word. Vandag se laaste en beslissende T20I begin 14:30 ook op SuperSport Park in Centurion. PROTEA-GROEP: Heinrich Klaasen (kaptein), Bjorn Fortuin, Aiden Markram, Andile Phehlukwayo, Beuran Hendricks, George Linde, Rassie van der Dussen, Janneman Malan, Sisanda Magala, Wiaan Mulder, Tabraiz Shamsi, Lutho Sipamla, Kyle Verreynne, Pite van Biljon, Daryn Dupavillon, Migael Pretorius, Lizaad Williams, Wihan Lubbe. PAKISTAN-GROEP: Babar Azam (kaptein), Shadab Khan, Sharjeel Khan, Mohammad Hafeez, Haider Ali, Danish Aziz, Asif Ali, Mohammad Nawaz, Faheem Ashraf, Mohammad Wasim jr., Fakhar Zaman, Mohammad Rizwan, Sarfaraz Ahmed, Shaheen Afridi, Haris Rauf, Mohammad Hasnain, Hasan Ali, Arshad Iqbal, Usman Qadir.