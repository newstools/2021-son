STUDENTE van die Universiteit van Kaapstad, wat weens die brand ontruim moes word, kan reeds teen Donderdag terug in hul koshuise wees. Sowat 4 000 studente is Sondag ontruim nadat 'n brand groot dele van die Rondebosch-kampus beskadig het. Luidens 'n verklaring is die proses nog aan die gang om die kampus gereed te kry. Prof. Mamokgethi Phakeng, visekanselier, sê: "Sodra ons die koshuise skoongemaak en ingevolge gesondheid- en veiligheidsvereistes goedgekeur het, sal die taakspan vervoer beskikbaar maak vir alle studente met noodverblyf. "Ons sal alternatiewe reëlings tref vir koshuise wat weens brandskade steeds onveilig is." Phakeng sê die leierskap van die universiteit waardeer die rol van die studenteraad en ander personeel wat verseker het dat die ontruiming veilig geskied. Slegs 'n klein aantal studente is vir rookinaseming behandel. 