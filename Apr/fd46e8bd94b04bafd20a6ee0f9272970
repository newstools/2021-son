BENNI McCarthy se naam weergalm uit alle oorde om Molefi Ntseki as Bafana Bafana-afrigter op te volg – maar die Kaapse sokkerlegende Farouk Abrahams sê aikôna! Abrahams, wat destyds met die SA nasionale span se goalies gewerk­ het, erken dat die nasionale afrigterspos beslis ’n poisoned chalice is. Boonop sê Abrahams hy verwag nie dat daar nou weer ’n “quick fix” of desperate oplossing gevind moet word nie. “Ons kort iemand met meer ondervinding op internasionale vlak,” verduidelik Abrahams. “Iemand soos Pitso (Mosimane) behoort nou geskik te wees vir Bafana Bafana, veral op die lange duur. “Wie beter kan ons verby die Wêreldbeker-kwalifiseringsreeks lei? “Hy sal geskik wees om eers weer die vertroue en geloof van die spelers op te bou. “Hy sal bewus wees dat daar training camps moet wees. Hulle sal moet friendlies speel en vars gehou moet word. “Volgens my is Pitso daai persoon. Hy sal nie ’n quick fix vir ons wees nie, maar impak maak. “Ek dink nie Benni, met al sy charisma en passie, is nou al gereed vir die nasionale span nie. “Dis ’n different ball game,” het die voormalige nasionale goalie coach bygevoeg. Abrahams se uitlatings volg nadat die Suid-Afrikaanse Sokkervereniging (Safa) Ntseki gister in die pad gesteek het oor hy misluk het om SA in volgende jaar se Afcon final in Kameroen te kry. Dis die vierde keer in die afgelope sewe toernooie dat SA misluk om vir die Afrika-skouspel te kwalifiseer. Boonop het Ntseki, wat nege wedstryde in beheer van die nasionale span was, geweier om te bedank. Dit het Safa genoop om hom die deur te wys. “Ntseki was maar nog altyd ’n ongeluk wat gewag het om te gebeur. “Ek het ook geskrik toe ek hoor dat hulle hom aanvanklik ’n kontrak van vyf jaar gegee het, nie dat dit enige iets beteken in internasionale sokker nie,” vertel Abrahams.