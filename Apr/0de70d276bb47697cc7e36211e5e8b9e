DESPERATE werkers wat geskille met hul werkgewers het, het geen ander hoop as die CCMA nie. Sowat 30 werknemers het gister buite die kommissie vir versoening, mediasie en arbitrasie (CCMA) se ­geboue betoog. Hulle eis dat dié kantoor in die Kaapse middestad weer sy deur vir walk-ins moet oopmaak. Volgens die organiseerders van die optog, die Open CCMA Campaign, sukkel werknemers sedert die ­begin van die lockdown om hul arbeidsgeskille by die CCMA aan te meld. Dís weens die feit dat die CCMA deesdae net klagtes aanlyn aanvaar. ’n Betoger, Harry May, sê dit skend die werkers se reg tot regverdige arbeid­verhoudinge. May verduidelik: “Dis moeilik omdat werkers nie by die CCMA kan instap en hul ­arbeidsgeskille voor die CCMA kan bring nie. “Hulle moet dit aanlyn doen. Sê vir my, watse werker het toegang tot ’n smartphone, geld en so aan? “Sommige mense het van Khayelitsha af gekom en hulle is net gesê hulle moet gaan en die vorms aanlyn invul. “Ons is hierso om te sê die CCMA moet ten volle sy ­deure oopmaak sodat mense kan ­instap. “Die CCMA moet mos genoeg geld hê om na die kwessies van arbeidsgeskille te kyk. “Daar moet meer arbeidskommissarisse aangestel word om na die gevalle te kyk.” Hy sê verder dat die Open CCMA Campaign sal voortgaan om elke maand buite die kantore te betoog totdat die CCMA aan hul eise gehoor gee. Luidens ’n persverklaring van die Open CCMA ­Campaign is die CCMA-begroting met sowat R90-miljoen gesny. Volgens ’n woordvoerder van die veldtog, Songezo Mazizi, het die groep besluit om met gister se betogings voort te gaan. Dis ondanks regsver­wante dreigemente teen sommige van hul lede. Politiek “Ons weet dat die krisis wat in die CCMA heers nie in vergaderings en op perskonferensies opgelos sal word nie,” voeg hy by. “Ons doen ’n beroep op progressiewe werkersorganisasies om die politiek te los. Die politiek maak dat hulle hul sitplek by die ­onderhandelingstafel soek. “Baie werkers is afhanklik van die CCMA.”