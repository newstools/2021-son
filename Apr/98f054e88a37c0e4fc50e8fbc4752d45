DIE gevaar van ’n derde golf van die gevreesde Covid-19-pandemie in die Suid-Kaap is een van die groot redes waarom die Suidwestelike Distrikte-rugbyunie besluit het om die 2021-klubrugbyseisoen voorlopig op te skort. Dit word al hoe duideliker dat die impak van die pandemie tot dusver nie net in die kort termyn nie, maar ook in die lang termyn ’n massiewe impak gaan hê. Die pandemie het reeds die toekoms en ontwikkeling van klubrugby ’n erge knou toegedien. Klubs het eenvoudig nie meer die finansies om klubrugbywedstryde aan te bied nie en daar word gevrees die klubs kan selfs vou. Fondse Die Suid-Afrikaanse Rugbyunie (SA Rugby) het onlangs ná die verslapping van die inperkingsmaatreëls tot vlak 1 aan klubspanne tot op o. 19-vlak toestemming gegee om met kontak-oefening te begin. Die ander groot rede waarom klubs in die SWD-streek besluit het om dié seisoen op te skort voordat dit begin, is omdat hulle eenvoudig nie voldoende fondse het om al die Covid-regulasies na te kom nie. Die gesondheidsrisiko’s is net te groot, beweer een voorsitter. Hekgelde is die bloedaar van klubs om bedrywighede aan die lewe te hou. Daarvoor het die toeskouers se hekgelde gesorg. Hennie Baartman, president van die SWD-rugbyunie, het aan Son gesê dit was ’n oorweldigende besluit deur klubrugby se voorsittersforum toe hulle ver­lede week ontmoet het. “Die klubs het besluit alle klubrugby vir die 2021-seisoen bly voorlopig opgeskort. Dit is hoe sake staan en die pandemie bly in hierdie stadium ons grootste uitdaging,” het hy gesê.