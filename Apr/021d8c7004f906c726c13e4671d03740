TOE Gilroy-Lee Philander laas Maandag sy prys as Player that Rocks ná die Universiteit van Wes-Kaapland (UWK) se wedstryd teen Shimlas ontvang het, was daar groot verwarring. Volgens kommentators het die boorling van die Paarl sy Varsity Cup-debuut gemaak. Dit was egter ver van die waarheid. “Dit is al my tweede VC,” het Philander dié fout in ’n onderhoud met Son reggestel. Philander vertel hy moes ’n ompad stap om die geleentheid te kry om Varsity Cup-rugby te speel. Sy groot held as kind was immers die oud-Springbokvleuel Bryan Habana. “Die eerste keer toe ek Bryan Habana sien speel, het daar ’n vlammetjie binne my aan die brand gesteek. Ek kan nog onthou hoe ek hom nageaap het met sy hardloopstyl en hoe hy geduik het wanneer hy ’n drie gedruk het,” vertel Philander opgewonde. “So, ná hoërskool (2015 by New Orleans in die Paarl) het ek aansoek gedoen by Maties en is aanvaar. Weens finansiële redes kon ek nie gaan studeer nie en moes ’n gap-jaar vat. “In 2016 is ek toe genader om na die Stellenbosch Rugbyakademie te gaan. Ek het my arm in my eerste wedstryd gebreek – daai hele jaar was net vol beserings.” Philander het toe in 2017 aan die UWK begin studeer, maar nie onmiddellik rugby vir dié universiteit begin speel nie. “Dit was my eerste jaar van studies en ek moes per trein huis toe ry. Ek het gedink dat dit onmoontlik sou wees om te oefen én nog te travel. “Ek het toe die geleentheid gekry om vir Boland se o. 20-Curriebeker-span te speel. Ek moes toe weer aan die einde van my akademiese jaar my studies los weens ’n gebrek aan fondse. Dis tóé dat ek in 2018 en 2019 vir ’n klub in Ceres (Hamlets) gaan speel het.” Philander het toe ’n foto van een van sy vriende ontvang waarin daar ’n uitnodiging aan spelers gestuur is om die UWK se voorseisoense oefenkamp by te woon. “Dit het my aanvanklik weke gevat om ’n besluit te neem, maar ek’s nie spyt dat ek toe wel gegaan het nie, want ek is gekies vir die 2020-seisoen se groep.” Om in die VC te speel is volgens Philander een van die wonderlikste ervarings van sy loopbaan. “Ek kan nog volgende jaar speel, maar ek wil dié jaar my kanse aangryp. Wat ook al gebeur, sal met die wil van God geskied,” sê dié haastige heelagter.