’N TUINIER wat ’n man op sy kleinhoewe buite Gqeberha vermoor het, is Dinsdag lewenslange tronkstraf in die Port Elizabeth-hooggeregshof opgelê. Ralton Koetaan (34) het erken hy het die 69-jarige Jean Lombard vermoor. Lombard het alleen op die plaas Hokaai naby Rocklands gewoon. Koetaan het in die hof beweer Lombard het hom vir seksgunsies betaal. Hy het aan die hof gesê hy het gereeld tuinwerk vir Lombard gedoen nadat hulle in 2016 ontmoet het. In 2018, toe hy een keer die badkamer wou gebruik, het hul verhouding ’n "seks vir geld-reëling" geword. Koetaan het op 26 April 2019 op die kleinhoewe aangekom vir hul gereelde reëling, toe Lombard hom meedeel dat hy nie geld het om hom te betaal nie. Hy het in sy pleitverduideliking gesê hy het kwaad geword omdat hy nie geld gehad het vir vervoer nie en dat dit tien uur sou neem om huis toe te loop. Koetaan het toe na die stoorkamer gegaan en het 'n  bylsteel gekry waarmee hy Lombard oor die kop geslaan het. Een van Lombard se werknemers het later op sy lyk afgekom. - Algoa FM