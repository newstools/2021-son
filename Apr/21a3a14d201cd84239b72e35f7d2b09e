“DIT was die donkerste Paasnaweek ooit ...” Só beskryf ’n organisasie sonder winsbejag en begunstigdes van die Suid-Afrikaanse Agentskap vir Maatskaplike Sekerheid (Sassa) die afgelope langnaweek. Dit volg nadat bejaardes, kinders en ge­stremdes hierdie heilige naweek sonder hul Sassa-uitbetalings moes deurmaak. Sassa se uitbetalings vind sedert die vroeë maande van die lockdown vanaf die 3de dag van die maand plaas. Suster Magda Kleyn, stigterslid van die Tehillah-gemeenskapsentrum, sê die mense in die area van die Tehillah-sentrum in Leons­dale, Elsiesrivier, het dié langnaweek honger gely. Volgens haar het die mense nie geld gehad vir oorlewing nie, wat nog te sê vir vis of Paaseiers en hot cross buns om ook net ’n bietjie te voel dit is Easter. Sy wil weet: “Wat dink die national government van ons mense? En dis nie net ons nie. Daar’s mense oral in die land wat só voel. “Hoekom vat hulle (die regering) ons bejaardes vir ’n gat? Dis ’n skande die manier hoe die regering ons bejaardes behandel. “Die Bybel sê ons blessings lê by hoe ons ons bejaardes behandel. Vir ons Christene is dié ’n baie belangrike tyd. “Om te dink dat mense dit honger deurgebring het. Dis ’n baie slegte tyd. Omgee “En die increase wat die regering vir die mees kwes­bares gee, is skandelik.” Volgens Kleyn moet die regering die uitbetalings­datum weer die eerste dag van die maand maak. Sy sê ingevolge die huidige datums word die bejaardes eerste betaal en dan die volgende dag die gestremdes. Die kindertoelae word laaste uitbetaal. “Die land se Kinderwet is ’n joke,” meen sy. “Hulle betaal die kinders laaste. “Vir die kinders wat ons só moet omgee, betaal hulle lááste.” Marna Geldenhuys, ’n gestremde, het gister in trane uitgebars toe sy vertel hoe moeilik die langnaweek was. Geldenhuys (50) sê: “Dit was ’n donker naweek. “Ek het twee nuwe kleinkinders bygekry en ek kon nie eens vir hulle ietsie koop soos klere of net ’n klein Easter egg nie. Ek het g’n ander inkomste as die gestremdetoelae nie.” Isabel Duminy (66) sê sy kon niks vir haar vier kleinkinders koop nie. Duminy vertel: “Ons het omtrent die hele langnaweek honger gely. Dis swaar vir my as ’n pensioenaris om te sien my kleinkinders ly honger. “Ek het al lus gevoel om myself onder ’n kar in te gooi, want dinge raak te erg vir my.” Son het Sassa uitgevra hoekom begunstigdes dan nou so moes sukkel oor die langnaweek. Sassa se kommentaar was: “Sassa se betaal­datums vir April is: 6 April vir ouderdomstoelae, 7 April vir gestremdheidstoelae en 8 April vir ander grants.” Shivani Wahab, ’n Sassa-woordvoerder, voeg by Sassa se betaalboeke word op die laaste werksdag van die maand afgesluit. “Met Easter op die betrokke dae was betalings onmoontlik, aangesien Sassa nie uitbetalings op openbare vakansiedae of oor naweke doen nie. “Aan die begin van die lockdown en die Covid-regulasies was daar lang rye en daardeur kon die regulasies nie nagekom word nie. “Dit was toe die oorweging waarom ons afsonderlike uitbetaaldae geskep het.”