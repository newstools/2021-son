MAURICIO Pochettino, manager van Paris Saint-Germain, sê hy raak nie “carried away” nie omdat hulle niks bereik het nie. Die Argentyn se uitlating volg nadat sy span ’n tweede keer agtereenvolgens na die semi’s van die Champions League deurgedring het. Pochettino het Tottenham in 2019 tot die Cham­pions League-eindstryd gelei, maar die span teen Liverpool verloor. Dinsdag se nederlaag met 0-1 (3-3) teen Bayern Munich­ in die tweede been in die Parc des Princes was nie genoeg om PSG te stuit nie. Die Franse kampioenspan het die tie vanweë die away goal rule gewen nadat hy die eerste been in Duitsland met 3-2 gewen het. Pochettino sê hy het die adrenalien gemis toe hy tuis was nadat Spurs hom twee seisoene gelede in die pad gesteek het. Hy het bygevoeg hy is tevrede met veral sy span se veggees en karakter oor die twee bene. “Al het ons gedugte spanne soos Barcelona (in die laaste 16) en Bayern uitgeskakel, het ál die spanne in die laaste vier dieselfde kans om die titel te wen,” meen Pochettino. “Dis belangrik dat ons nie carried away raak nie. Ja, ons is wel in ’n goeie posisie, maar ons het nog niks bereik nie.” Intussen sê Bayern se manager, Hansi Flick, hy oorweeg nou sy toekoms by Bayern ná hul treurmare op die veld. Daar word hewig bespiegel dat Liverpool se Jürgen Klopp uitgesonder is as Flick se opvolger. Maar Flick, wat ses titels saam met die Bavarians gewen het, glo sy verhouding met Bayern se sportdirekteur, Hasan “Brazzo” Salihamidzic, is goed. “Ons verhouding is stabiel en niks sal verander nie,” het Flick laat hoor. “As ’n manager moet ek elke situasie oorweeg,” het hy uitgewys. “Ek dink gedurig hoe ek die span én klub kan verbeter. Om herhaaldelik suksesvol te wees deur ’n vasgestelde proses. “Daar is sekere dinge wat ’n manager móét doen om te verseker dat hy homself ’n kans gee om sukses te proe. “Daar is nog ses stryde oor in die Bundesliga en ons fokus is nou daarop,” het hy bygevoeg. – AP