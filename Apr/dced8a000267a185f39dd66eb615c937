Q ROCK en AD Hufkie se nuwe song, “Jive in Africa”, sal jou lekker laat dans en dit sal sommer gou diep in jou hart kruip. Dié twee kunstenaars het Son Saterdag genooi om agter die skerms te kom loer tydens die verfilming van die musiekvideo vir “Jive in Africa”. Hulle het die video in die kultuurryke en kunstige Harvest Centre in Houtbaai geskiet waar ’n paar vriende hulle gejoin het om deel te wees van hierdie opgewekte en motiverende song. Q Rock sê die song het ’n lekker African groove en hy hoop dat dit die nasie nader aan mekaar sal bring. “Die song gaan daaroor om Afrika as ’n nasie te verenig. “Ek en AD Hufkie het met die idee vir die song opgekom. Rassisme “Dis belangrik dat mense verstaan dis nie goed om mekaar af te breek nie. Ons is almal een, so ons moet saam vorentoe beweeg.” AD Hufkie sê met “Jive for Africa” wil hulle dit by mense tuisbring dat dit tyd is vir ons om af te sien van rassisme. “Ons wil maar net die boodskap uitstuur dat ons jeug moet verstaan dat daar baie rassisme hier in Suid-Afrika is. “Al wil ons dit hóé graag ignoreer, kan ons dit nie doen nie,” verduidelik hy “Ons wil die boodskap uitstuur dat almal in Afrika saam moet jive, maak nie saak watter ras of nasionaliteit jy is nie. Almal in Afrika moet saam jive.” Q Rock spog dat hy reeds deur groot TV-musiekkanale genader is om “Jive in Africa” op hul platforms te laat hoor. “Trace, MTV Base en Channel O het reeds aangebied om die musiekvideo op hul kanale te wys,” borrel hy. Q Rock verduidelik wat dié song vir hom beteken. “Vir my is dit ’n bewys van liefde, meer as enigiets anders. “Die song bring liefde en unity aan ons mense. “Dit beteken vir my só baie as ek ’n goeie boodskap aan iemand kan oordra.” AD Hufkie wei uit oor wat ons van sy lirieke in “Jive in Africa” kan verwag. “Ek maak melding van die Cape Town flavour in my gedeelte van die lied,” laat hoor hy. “Ek weet hier op die Kaapse Vlakte is daar dikwels bende­geweld en ek lê klem daarop in my lirieke.” In sy lirieke herinner Q Rock ons weer aan die mooiheid wat ons nét hier in die Moederstad kan kry. “Ek verwelkom almal hier in ons mooi Kaapstad. Ek sê vir hulle hoe mooi ons berge en see is. Ons het sulke mooi natuur­tonele hier. Wag “Daar is niks beter as Afrika nie en niks beter as die Kaap nie. Hier is sulke mooi mense en ons het lekker grooves en ons wil dit aan die mense wys.” Hierdie song gaan sommer binnekort saam met die musiek­video uitgegee word, maar jy hoef nie te wag nie. Jy kan sommer al vandag ’n kort snippet van die video op Son se YouTube-kanaal gaan uitcheck.