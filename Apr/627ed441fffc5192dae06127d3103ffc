DIE vermeende moordenaar van ’n vyfjarige meisie het stap vir stap in ’n bekentenis verduidelik hoe hy haar vermoor én haar ouma byna vermorsel het. Sarah Snyders (54), die vermoorde Alicia Snyders se ouma, het wonderbaarlik die dood vrygespring toe hulle albei Saterdagaand in ’n sinlose voorval in hul huis in Kalkfontein aangeval is. Albei se kop is na bewering deur ’n familievriend, Shane Franke, oopgekloof. Alicia se mammie, Ve­ruschka Snyders, wat tans sewe-maande swanger is, sê hulle het aanvanklik gedink Franke het haar dogtertjie teen ’n muur gegooi. Die speurder het egter aan hulle gesê Franke het ’n bekentenis afgelê en daarin genoem dat hy haar met ’n baksteen doodgekap het. Alicia het op Franke afgekom waar hy besig was om haar ouma aan te rand en sy het toe met hom baklei, vertel Veruschka. Jaart Sy vertel: “Die speurder het gesê haar krapmerke sit nog aan sy arms. “Hy het erken dat hy na buite geloop en ’n baksteen opgetel het om haar dood te kap. “Daarna het hy die moordwapen in ons neighbours se jaart gegooi. “My ander meisiekind het alles gesien en gehoor. Sy het haar weggesteek en hy het nie geweet sy was in die huis nie. “Sy is in ’n toestand en weier om in die huis te slaap. “Ons het besluit dat sy liewer by haar pa moet bly.” Ouma Sarah het intussen twee operasies ondergaan om ’n baie diep sny aan die agterkant van haar kop te herstel. Haar familie beskryf haar as ’n baie sterk vrou wat deur hierdie hartseer en tragedie gaan kom. Samuel Booysen, Sarah se verloofde, het Dinsdag al die pad uit Gansbaai gekom om haar te ondersteun. Hy het aan Son vertel hy wil nou glad nie baie mense om haar hê nie sodat sy ten volle kan herstel. Booysen vertel: “Sodra sy ontslaan word, wil ek haar saam met my Gansbaai toe neem sodat sy daar haar behandeling kan ontvang. “Ons is baie na aan die hospitaal en die versorgers kan selfs tot by my huis kom om na haar om te sien.” Vakansie Booysen sê dit maal oor en oor in sy kop wat Franke kon dryf om so ’n wrede daad te pleeg. Volgens hom was hy soos ’n seun vir Sarah en hy het gereeld saam met haar in Gansbaai kom vakansie hou. Booysen sê verder: “Al wat ek nou wil hê, is dat geregtigheid moet geskied en die reg sy gang moet gaan. “Ek voel baie sleg oor dit wat met haar gebeur het.” Alicia word eers volgende Saterdag begrawe oor daar nog forensiese toetse uitgevoer word. Franke het Dinsdag sy eerste verskyning in die Blue Downs-landdroshof gemaak en verskyn weer op 28 April in die hof.