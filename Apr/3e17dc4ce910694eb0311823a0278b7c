DIE Paasnaweek het vir die gemeenskap van Broadlands Park in die Strand op ’n gewelddadige noot begin toe twee jong mans koelbloedig doodgeskiet is. Die eerste voorval het Donderdag op die vooraand van Easter omstreeks 16:30 plaasgevind toe Henry Felix (30) op die hoek van Fern en Daisystraat geskiet is. Sers. Noloyiso Rwexana, ’n polisiewoordvoerder, sê luidens inligting het die slagoffer in ’n bakkie gery toe ses verdagtes op hom begin skiet het. Die slagoffer het ná die skietery reguit polisiestasie toe gery. Mediese personeel is geroep om na sy skietwonde om te sien. Hy is op die toneel dood verklaar. Die tweede voorval het later dieselfde aand omstreeks 20:35 plaasgevind toe Brian Williams (23) ook in Broadlands Park doodgeskiet is. Ingewag Rwexana sê dié voorval het in Storkstraat plaasgevind. Die slagoffer was op pad huis toe van die winkel af toe vier mans hom glo ingewag en op hom begin skiet het. Hy het huis toe probeer hardloop, maar is vier keer getref. Hy het op ’n rusbank in sy woonplek gesterf. Verskeie inwoners in die gemeenskap sê dat bendegeweld in die Strand nou stopgesit moet word, want hulle leef daagliks in vrees. Die naweek van 21 Maart is nog twee jong mense in Boundary Road langs die Morkel’s Cottage-plakkerskamp koelbloedig doodgeskiet: Wayne Latief (32) en Cherise Erasmus (17). Die Kaapse eenheid teen bendes was na verneem word die afgelope Vrydagaand in Broadlands Park, waar die beamptes verskeie huise vir dwelms en vuurwapens deursoek het. Mense met inligting oor die moorde oor die Paasnaweek kan lt.kol. Franklin Plaatjies by 082 469 3359 bel.