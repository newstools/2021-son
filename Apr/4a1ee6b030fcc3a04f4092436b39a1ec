OUDTSHOORN is wéér in die nuus en weereens weens ál die ­verkeerde redes. Dit het vandeesweek aan die lig gekom dat Gavin Juthe, onderburgemeester, se party hom wil uitskop. Oudtshoorn Courant berig lede van Juthe se party, die South African Religious Civic Organisation (Sarco), doen stappe om hom uit die party te skors. Juthe lag egter dié pogings teen hom af. Gesag Volgens Juthe het lede van sy party wat na hulself as die nasionale uitvoerende ­komitee verwys, nie die reg om ’n tugverhoor teen hom te hou of om hom te skors nie. Nie een van die lede is na ­bewering eens opbetaalde ­lede­ van die party nie. Verder is die federale uitvoerende komitee die hoogste gesag in die party en nie die sekretaris-generaal van die nasionale uitvoerende komitee soos wat sy teenstanders aanvoer nie.