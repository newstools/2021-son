CHELSEA se groot held in Saterdag se Engelse Premier­liga-sege teen Crystal Palace, Christian Pulisic, glo die wedloop vir kwalifikasie vir volgende seisoen se Europese kompetisies gaan tot die bitter einde van die liga-veldtog duur. Die vier spanne bo-aan die punteleer van die Engelse Premierliga sal vir die Uefa Champions League kwalifiseer, terwyl die spanne in die vyfde en sesde plek vir die Europa League kwalifiseer. Chelsea het sy Premierliga-veldtog en ’n kans vir ’n Champions League-plek nuwe momentum gegee deur Crystal Palace met 4-1 te klop. Pulisic het twee doele aangeteken. Met dié sege het hulle ook opgemaak vir die nederlaag van 2-5 teen West Bromwich Albion. “Dit gaan taai wees. Ons sal goeie uitslae moet ver­seker. Ons is gereed vir die uitdaging,” het Pulisic in ’n onderhoud met BBC Sport gesê. “Ons het ’n moeilike dag (teen West Brom) beleef. Ons sal nie elke wedstryd wen nie, maar die manier waarop ons gereageer het ... Ons is beslis gelukkig. Ons speel baie aggressief en dit was ons dryfveer regdeur hierdie wedstryd.” Pulisic het dié seisoen met sy spelpeil en fiksheid gesukkel en kon net vyf doele in alle kompetisies (voor Saterdag se twee) aanteken. Dié 22-jarige voel egter hy kan ’n massiewe bydrae in Chelsea se oorblywende kragmetings lewer. “Daar is baie goed wat dié seisoen gebeur het, maar ek gaan hard werk om my bes te gee op enige manier wat ek kan,” sê Pulisic.