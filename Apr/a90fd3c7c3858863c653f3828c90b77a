LADISMITH. – Geweld binne gesinsverband moet reeds binne die gesin aangespreek word. Dis waarom die polisie nou ook na die kerke uitgereik het. AO Jannie Cedras, ’n polisiewoordvoerder en rotsvaste Christen, sê: “Vir lt.kol. Pauline Kriel, stasiekommissaris, is die probleem dat dit baiekeer binne die huis gebeur. Daar moet weer met die outydse huisbesoek begin word. Sodoende word die lig in die duisternis ingeneem. Christelike beradingskursusse wat tans aangebied word, sal kerkgangers vir hul taak toerus.” Geniet Volgens Cedras, self ook ’n kursusganger, kan die Christelike beradingsklasse onder leiding van biskop Zerach Pinon, ’n mediese dokter van Franse afkoms, as die lig beskou word wat in mense se lewens ingeneem moet word. Volgens Faiza Flink, koördineerder van die klasse, is studente tans besig met vlak 1 en 2 van die kursus. “Die hoofdoel is om die kerk se lede te bemagtig. Klasse word in Engels aangebied, maar bishop Zerach is mal oor die Afrikaanse koortjies. “Kursusgangers het die kursus met koortjies verder geniet,” het sy opgewonde vertel. Pinon se slogan waarmee hy sy studente aanmoedig, is: “If Christ is in it, you can like it or hate it, but you can’t stop it.” Kursusgangers het al hul diplomas ontvang.