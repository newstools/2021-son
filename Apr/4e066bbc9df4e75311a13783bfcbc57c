HONDERDE betogers het Maandagaand die dorpie Piet Retief in Mpumalanga tot stilstand gebring. Die betogers het aangedring dat geen borgtog toegestaan word aan vyf mans wat van die moord op twee broers aangekla word nie. Volgens die polisie is Zenzele en Mgcini Coka Vrydag, 9 April op 'n plaas in Dirkieskop doodgeskiet. Vier boere, Daniel Malan (38), Cornelius Greyling (26), Othard
 Clingberg (58) en Michael Steynberg (31) asook Zenzele Patrick Yende 
(48) het Maandag in verband met die moorde in die hof verskyn. Luidens SowetanLive het gemeenskapslede Maandagaand polisievoertuie tydens gewelddadige betogings beskadig. Winkels is ook in die proses geplunder. Kol. Donald Mdhluli, 'n polisiewoordvoerder, sÃª sommige lede van die publiek wou die barb wire verwyder wat opgerig is om te keer dat hofverrigtinge sonder ontwrigting voortgaan. "Die polisie het gekeer dat hulle die barb wire verwyder, maar die individue het toe verwoesting gesaai en die ruite van drie voertuie stukkend geslaan asook die venstens van 'n sakeperseel. "Hulle het daarna na 'n drankwinkel beweeg en drank geplunder en daarna twee polisievoertuie beskadig terwyl 'n man ook na bewering deur die groep mense gesteek is." Die polisiebestuur in Mpumalanga het in 'n verklaring die wetteloosheid ten sterkste veroordeel. Niemand is in verband met die betogings gearresteer nie. Genl. maj. Thulani Phahla, waarnemende provinsiale kommissaris, het mense aangemoedig om liewer die regte kanale te gebruik om kwessies op te los.