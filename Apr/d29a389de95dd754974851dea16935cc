DAAR is groot opgewondenheid om te sien wat Siya Kolisi teen sy vorige span van die Stormers kan lewer. Maar dis net ás Vrydag se Rainbow Cup-kragmeting in die Cape Town Stadium wel plaasvind. Dit was gister teen druktyd nog onduidelik of dié kompetisie nog gaan plaasvind (sien agterbladberig). Sean Everitt, Sharks-afrigter, sê Kolisi het baie hard aan sy fiksheid gewerk voordat hy eindelik in die voorbereidingsreeks teen die Bulls speelkans gekry het. Die Springbok-kaptein speel nou sy rugby uit Durban ná sy skuif van die Kaap. Hy het hom ook by die bekende rapper Jay-Z se sportagentskap, Roc Nation, aangesluit. Oor Kolisi se aanpassing by die Sharks het Everitt gesê: “Siya het ’n moeilike voorseisoen by ons gehad, maar hy het vasgebyt. “Toe ons hom teen die Bulls inspan (in die laaste voorbereidingswedstryd), het hy ’n voortreflike bydrae gelewer.” Ongelooflik Die Sharks-breier het bevestig dat Kolisi Vrydag teen die Stormers in die Rainbow Cup in aksie sou wees en dat hy reeds die jonger generasie Sharks inspireer. “Ons wil sien wat hy teen die Stormers kan lewer. Siya was tot dusver ongelooflik vir ons,” het Everitt gesê. “Sonder dat hy instruksies van iemand gevat het, het hy die jeug begelei. Hulle kyk op na hom. “Hy is nou wel nie die kaptein nie, maar het op ’n stil manier leierskap getoon en sy spanmaats het daarop reageer.”