CPUT se rugbyspan het hul batterye die afgelope week herlaai. Hulle is oorgehaal om hul staal te toon in die Varsity Shield (VS) se tweede bio-borrel­ wat Sondag hervat. Die Tekkies is die huidige VS-kampioen en is tans eerste op die punteleer. Hulle sal Sondag hul onoorwonne status in die kompetisie wil behou wanneer hulle teen die Universiteit van KwaZulu-Natal te staan kom. “Ek voel dat die breek wat ons nou gehad­ het baie nodig was,” meen Butsha Mputa­, die Tekkies se flank en kaptein. “Die eerste bio-borrel het sy tol op die manne se liggame geëis. Daarom was die rus broodnodig. Almal is egter nou weer vars. Ons het dié week goed vir die UKZN-wedstryd geslyp. Ons is slaggereed om die tweede borrel te betree en weer CPUT met trots te verteenwoordig,” het Mputa gister­ aan Son gesê. CPUT sal weer voorlangs op die ervaring van Mputa en Ameer Hendricks­ (slot) staatmaak. In die agterlyn sal Feghon-Leigh Snyders (losskakel) die toutjies wil trek en manne soos Nathan Nkutu en Asisipho­ Malotana (vleuels) sal die Natallers se verdediging wil toets.