OUDTSHOORN. – ’n Man het net-net ’n branddood vrygespring nadat ’n rot ’n kers in sy shack omgestamp en die plek totaal uitgebrand het. Zenzo Mbilwane (38) van GG Camp in Bongolethu, in Oudtshoorn, sê hy het net sy medisyne gedrink en in die bed geklim. Hy sê honger rotte pla gereeld die inwoners. “Ek moet elke aand die rotte verjaag. “Ek is bang om in die donker te gaan lê, want die rotte is dan besiger. “Hulle is nie eens meer bang vir mense nie. “Hulle spring oral en het al selfs my tone gebyt. Ek moet die kers aanhou om hulle af te skrik. “Die afgelope twee maande was die rotteplaag erger.” Mbilwane vertel hy het gelê en slaap toe hy agterkom sy shack is vol rook. “Van die goed het reeds gebrand. Hy het net-net uitgekom. Hy moes ’n ruit breek om uit te kom. “Inwoners het kom help om die vlamme te blus, maar dit was te laat. Probleem “Die shack het afgebrand voordat die brandweer hier kon uitkom.” Een van Mbilwane die bure sê ook die rotte is ’n groot probleem. “Dis nie die eerste keer dat ’n shack afbrand weens die erge rotkwessie nie. “Die probleem is dat ons nie krag het nie en die rotte kom in die nag en maak moeilikheid. “Ons is soms te bang om in die nag te slaap. “Hulle byt ons en gee ons slapelose nagte. “Ons moet dit maar waag om te gaan slaap met kerse wat brand.” Oudtshoorn se brandweer sê dis nog onbekend wat die oorsaak van die brand was.