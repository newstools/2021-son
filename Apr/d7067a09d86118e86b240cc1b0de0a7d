'N JONG vrou van Knysna is in hegtenis geneem nadat sy 'n vriend se baba die naweek na bewering ontvoer het. Sers. Chris Spies, polisiewoordvoerder, sê die bewering is dat die 20-jarige verdagte Saterdagmiddag die vriend se huis in Concordia besoek het. Spies sê die jong vrou het die drie maande oue baba onder valse voorwendsels gevat en verdwyn. "Die ondersoek het die polisie na Kwanokuthula in Plettenbergbaai geneem waar die vrou en die kind Sondag by 'n kerk gevind is," sê Spies. Die vrou is deur lede van die eenheid teen gesinsgeweld, kinderbeskerming en seksuele oortreding van George en speurders van Knysna op 'n klag van ontvoering in hegtenis geneem. Die vrou sal binnekort in die hof verskyn. - Algoa FM