MAMELODI Sundowns is op koers om dié seisoen drie titels te wen. Masandawana, soos die span van Pretoria bekendstaan, is een van twee Suid-Afrikaanse klubs wat gekwalifiseer het vir die CAF Champions League. Kaizer Chiefs is die ander Suid-Afrikaanse span. In die Premierliga (PSL) geniet Sundowns ook ’n gerieflike voorsprong op die punteleer – dit boonop met ’n agterstand in wedstryde ver­geleke met die ander sokkerklubs. Maar vandag sal die Sundowns-manne moet wys hulle is die ghoene van SA klubsokker. Dít is wanneer Orlando Pirates breed in hul pad staan in hul strewe na ’n derde titel. Dié twee reuse van SA sokker pak mekaar in ’n kwarteindstryd van die Nedbank Cup. Die vraag is ook of Sundowns se spelers genoeg petrol in die tenk oor het, want dis hul derde wedstryd in minder as ’n week. Dít terwyl die Buccaneers se spelers goed uitgerus sal wees as gevolg van geen verpligtinge in kontinentale sokker nie. ’n Speler wat duidelik nie omgee om so baie sokker te speel nie, blyk Peter Shalulile (27), Sundowns se Namibiese invoerproduk, te wees. Rhulani Mokwena, een van Masandawana se drie hoofafrigters, beskou Shalulile as ’n “top profes­sional” en een van die hoofredes waarom hulle tans sulke­ goeie sokker in alle kompetisies speel. Shalulile het nou reeds 2 000 minute se sokker agter die rug sedert hy hom van TS Galaxy (voorheen Highlands Park) by die Brazilians (die klub se ander bekende bynaam) aangesluit het. “My woorde raak soms op as ek Peter se karakter wil beskryf,” het Mokwena laat hoor. “Ek kan onthou ek het met Allan Freese oor hom gesels voor sy koms. Allen se woorde aan my was: ‘Hy is bereid om op die veld dood te gaan vir julle.’ “Ons is baie bevoorreg om hom in die span te hê. Dit maak ons nederig om ’n speler soos Peter Shalulile te hê. “Wanneer hy op die veld is, bring hy energie na ons speelstyl. “Hy sorg ook vir goeie intensiteit en dit is belangrik,” sê Mokwena.