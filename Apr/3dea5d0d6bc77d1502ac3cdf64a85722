DISSIPLINÊRE en remediërende stappe sal volg nadat ’n babadogtertjie by die Tygerberg Hospitaal dood verklaar is. Maret Lesch, woordvoerder van die Wes-Kaapse gesondheidsdepartement, sê spesialiste het die omstandighede ondersoek rondom die betreurenswaardige voorval waarin baba Arial oor­lede is. “Dié deeglike ondersoek is nou afgehandel en die verslag word hersien,” sê Lesch. Son het sowat ’n maand gelede berig oor die babadogtertjie van Elsiesrivier wat kort ná haar geboorte in die Tygerberg-hospitaal dood verklaar is. Dít nadat haar ma en ’n vriendin by die hospitaal opgedaag het nadat hulle na bewering deur ’n verpleegster van die Elsiesrivier-daghospitaal weggewys is. Nerina Swartz (37), die gebroke ma van die baba, vertel dat sy net sewe maande swanger was toe sy skielik in kraam gegaan het. ’n Buurvrou, Kelly Gribi, het haar na die daghospitaal geneem nadat hulle langer as ’n uur gewag het op ’n ambulans. Omdat niemand geweet het hoe om ’n naelstring te knip nie, het hulle besluit om hospitaal toe te gaan. Gribi het aan Son gesê die babatjie het nog geleef en aan haar ma gedrink. Volgens die ma en Gribi het ’n verpleegster gesê daar is nie suurstof nie en sy deal nie met premature babas nie. Gribi én Swartz het twee ambulanse by die fasiliteit opgemerk, maar die verpleegster het hulle na die Tygerberg-hospitaal verwys. Die ma en buurvrou het toe soontoe gejaag in Gribi se voertuig, ’n reis wat op ’n reënerige dag 20 minute in die verkeer geneem het. By hul aankoms het ’n nurse na die motor gekom en die baba se naelstring geknip. Swartz het aan Son gesê nadat haar baba se naelstring geknip is, het haar toontjies begin beweeg. Die nurse het die baba gevat en met haar gehardloop tot binne-in die hospitaal. Platgeval “Ek is ook ingeneem vir ’n ondersoek en het daar gelê. “Om 13:00, toe kom die dokter na my toe om vir my te sê my kind is oorlede. “Die dokter het gesê die kind se longe het platgeval; sy het nie genoeg suurstof gekry nie en haar hart het ingegee,” het Swartz gesê. Mark van der Heever, woordvoerder van die Wes-Kaapse gesondheidsdepartement, sê die departement het ’n ondersoek ingestel om ál die feite in verband met hierdie hartseer voorval te bepaal. Lesch sê ongelukkig kan hulle nie die verslag met Son deel nie, want dit bevat vertroulike pasiëntinligting. Sy het bygevoeg dat die span uitgereik het na Swartz. Die span het ook al verskeie pogings gemaak om Swartz te kontak, sowel as om Swartz se man te kontak. “Die span het hulle daartoe verbind om met Swartz te vergader en sal verdere ondersteuning bied.”