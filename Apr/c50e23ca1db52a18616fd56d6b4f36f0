TWEE vroue het Woensdagaand, vlak voor die begin van die Pase, in Eersterivier doodgebrand toe hul wendyhuis in vlamme opgegaan het. Vir die huismense op die jaart gaan die paniekerige gekap aan die brandende plek se deur nog lank by hulle spook. Natalie Brandt (34) en ’n vriendin, Marenthia Cloete (36), het in Syrusgate-straat naby Silversands doodgebrand toe hul wendyhuis weens ’n kortsluiting aan die brand geraak het. Brandt se vier minderjarige kinders was in die hoofhuis toe die brand in die wendyhuisie in die jaart begin het. Brandt se niggie Mirinda Kock (48), wat in die hoofhuis woon, vermoed die brand het weens ’n kortsluiting ontstaan. Kock sê: “Ek het gelê en TV kyk in my slaapkamer. Die krag het getrip, want die TV het afgeslaan. Ek het een van die seuns gevra om te gaan kyk of sy ma iets aangesit het wat die krag laat trip. “Hy het sy ma, wat gelê en slaap het, probeer wakkermaak. Lank daarna het die krag weer getrip. Haar seun het weer uitgegaan om te kyk wat aangaan. “Toe hy buite kom, het hy gesien die wendyhuis is aan die brand. Die vlamme was so erg, daar was niks wat ons kon doen nie. “Die hele straat se mense het die brand probeer blus. Een van die mans het die deur probeer oopskop, maar die vlamme was te erg.” Sy vertel in skok: “Daar was ’n gekap van binne die brandende plek se deur, maar dit het later stil geword. “Die vlamme was erg. Dit het hulle oorval. Hulle albei het doodgebrand.” Volgens Jermaine Carelse, woordvoerder van die Stad Kaapstad se brand-en-reddingsdienste, is hulle omstreeks 19:50 van die brand ingelig. Brandweerdienste van Kuilsrivier, Belhar en die Strand was op die toneel om die brand te blus. Lyke Carelse sê: “By die aankoms van die brandweerdienste op die toneel was die wendyhuis in vlamme gehul en die brand het al na die ander wendyhuis versprei. “Ons kon die brand eers omstreeks 20:52 blus, waarna die lyke ontdek is van die twee vroue wat uitgebrand het. Die oorsaak van die brand is nog onbekend.”