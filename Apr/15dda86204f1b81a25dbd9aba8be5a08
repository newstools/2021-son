“DIE brand het nie net verwoesting in Kaapstad gebring nie, dit het ’n deel van die Suid-Afrikaanse geskiedenis saamgevat ...” Só sê Cornelius Basson. Basson (57), wat langer as 18 jaar by die Universiteit van Kaapstad se biblioteek gewerk het, sê toe hy die nuus van die brand sien, het dit gevoel asof ’n gedeelte van hom ook veras word. Basson, van Mitchells Plain, vertel oor sy wonder­like tye in dié biblioteek. Hy praat oor sy byna dubbel dekade tussen die mure van geskiedenis. “Daai plek beteken baie vir baie mense. “Dis die plek waar artefakte van meer as 200 jaar oud gewoon het. “Die plek waarheen jy kon gaan om die diepste geskiedenis van Suid-Afrika te ontdek,” vertel Basson. Basson was een van die gelukkiges wat sy tyd in die statige ou gebou deurgebring het voordat ’n verwoestende veldbrand Sondag versprei en dit vernietig het. Hy onthou hoe hy boeke, rolprente en artefakte vir studente gaan haal het omdat dit so kosbaar was. “Dit was nie net materiële goed nie. Dit was deel van die land se spesiale versamelings. “Die staatspublikasie-bib­lioteek was in dieselfde blok, sowel as die African special collections-departement. “Dis plekke waar van die land se geskiedenis opgeneem is.” Basson sê toe hy die nuus oor die brand gehoor het, het dit gevoel asof sy hart sommer sak. “Dit sal nie net ons huidige kennis beïnvloed nie, maar ook die toekoms, want sommige dinge wat daar was, kan nie vervang of herstel word nie. “Daar was boeke so oud dat die bladsye geel van kleur was. Dit wys net hoe kosbaar dit was. “ ’n Groot deel van ons geskiedenis het in vlamme opgegaan en ’n stukkie van my hart saamgeneem. “Dis nie net ’n verlies vir die Wes-Kaap nie, maar ook vir die land.” Intussen het die Universiteit se visekanselier, prof. Mamokgethi Phakeng, die staking van alle akademiese bedrywighede tot vandag aangekondig.