“ONS sal nie eens die afdanking van een brandbestryder duld nie.” Só sê die Suid-Afrikaanse munisipale werkersunie (Samwu) oor die voortslepende tugstappie teen 525 brandweerlede in die Stad Kaapstad se brand-en-reddingsdienste. Samwu in die Kaapse Metro-streek sê in ’n media­verklaring dis ’n jammerte dat die Stad steeds met dié tugstappe voortgaan. Dít terwyl die betrokke brandbestryders onder die spanne is wat die brande blus wat sover groot skade by die Universiteit van Kaapstad en omliggende areas aangerig het. Opgelei Die mediaverklaring lui: “Dit gebeur ongelukkig in ’n tyd waarin die Stad besig is met ’n proses om 525 brandbestryders af te dank. “Ons wil aan die Stad sê niemand is opgelei om dié tipe brand te blus soos die mense wat jy nou beplan om af te dank nie.” Die vakbond bedank die brandbestryders en beskryf hulle as helde. “As Samwu se Metro-streek wil ons sê ons wil nie eens een sien wat afgedank sal word nie.” Die vakbond sê verder die Stad se brand-en-reddingsdienste se bestuur moet seker maak dat die huidige brande in die Kaap nie word soos Knysna se verwoestende brand wat in 2017 plaasgevind het nie. Die Stad het gister teen druktyd nog nie op Son se navrae oor dié kwessie gereageer nie.