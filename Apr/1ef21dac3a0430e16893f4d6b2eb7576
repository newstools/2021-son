JAN Olde Riekerink, coach, het sy Cape Town City geloof as ’n “spesiale” span. Dié erkenning volg nadat City die Soweto-reus, Kaizer Chiefs, Woensdag met 2-1 in ’n Premierligawedstryd in die FNB Stadium geklop het. Tashreeq Morris en Bradley Ralani was op peil en het doelsukses behaal om die Amakhosi se onoorwonne lopie van agt wedstryde in alle kompetisies tot ’n einde te bring. Dis ook soete wraak vir Olde Riekerink-hulle nadat hulle hul vorige stryd in die Moederstad in Januarie met 1-2 verloor het. Die besoekers van die Kaap moes sowat 20 minute lank behoorlik walgooi en rotsvas vertoon om met die maksimum punte uit te tree. “Ek moet my span ’n fantastiese kompliment gee – ek dink hulle het ’n fantastiese job vandag gedoen,” het Olde Riekerink sy span lof toegeswaai. “Hulle kán sokker speel – net die ander dag het jy ook gesien hoe hulle veg vir ’n oorwinning. “Hulle is ’n spesiale groep spelers en ek is baie trots op wat hulle vermag het.” Dis nou City se tweede sege agtereenvolgens nadat hy SuperSport United laas week met 3-0 getroef het. Voor dit het City egter gesukkel. Hy was segeloos in agt wedstryde. “Ons kom uit ’n baie moeilike tydperk en die spelers het bewys wat in hulle steek,” sê Olde Riekerink. Dié oorwinning bevorder City tot die sewende plek op die punteleer, nog sterk op koers om in die top-agt te eindig.