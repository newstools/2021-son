AKA het die liefde van sy lewe verloor en hy gaan tyd vat om die verlies te verwerk. Dié “Composure”-rapper het vir die eerste keer ’n openbare verklaring gemaak nadat sy verloofde, Anele Nelli Tembe, tot haar dood vanaf die 10de verdieping by die Pepperclub-hotel in die Kaapse middestad geval het. Hy het ’n verklaring op sy sosiale media gedeel, waarin hy sy verlies probeer verwoord. “Ek het die liefde van my lewe verloor en elke dag voel dit asof ek ’n berg klim. “Ek mis Anele so baie en ek is hartgebroke deur die onvervulde lewe wat ons saam beplan het.” AKA sê sy verloofde se dood het ’n groot tol op sy emosionele en psigologiese welstand geëis. “Insinuasies wat op my as persoon gemik is, het die situasie nog erger gemaak en die spanning wat dit op ons familie geplaas het, is onbeskryflik. “Dit is waarom ek nou verkies om my reis in afsondering na aan my familie te wees sodat ek helderheid kan kry.” Die rapper het bygevoeg dat sy bestuurspan vir eers sy sosiale media oorneem. Supemega het ook sy getroue fans, Megacy, bedank vir hul ondersteuning in die moeilike tyd.