NOG ’n babatjie het in ’n shack-brand verkool. Die tragedie het hom gisteroggend in Blackheath afgespeel. Amanda Booysen (34) en haar babadogtertjie, Skylar Booysen, het in Happy Valley naby Blackheath verkool. Baie mense was nog skaars oor die onlangse brandtragedie waarin die ses maande oue babaseuntjies Caleb en Kyle Moses laas week in Delft saam met hul ouers verkool het nadat die huis vlamgevat het. ’n Brandende kers wat omgeslaan het, was vermoedelik die oorsaak van dié brand. Booysen en die ses maande oue Skylar het in Omo-singel in ’n shack in die agterplaas van Lucricia Visagie (38) gebly. Volgens Visagie woon Booysen en Skylar sedert laas jaar net voor die begin van die lockdown daar. Visagie sê die brand het gisteroggend net voor 01:00 ontstaan. Ondanks buurmense se pogings om die brand te blus, was daar niks wat hulle kon doen om die twee te red nie. “Die hokkie se deur was van binne gesluit,” voeg sy by. Sy verduidelik verder: “Ek het geslaap toe my twee boarders agter in die yard en my buurmense vir my kom wakker klop en vertel van die brand in die agter-yard. Sy vertel: “Toe ek uitgaan, was die brand al klaar hoog. “Die eerste ding wat ek gevra het toe ek uitkom, was: ‘Waar’s Manda (Booysen) en waar’s die kind (Skylar)?’ “Nadat die brandweer gekom het, toe kry hulle die bodies en dis heeltemal uitgebrand daar binnekant. “Hulle kon nie ingegaan het nie, want die deur was toegesluit van binne af.” Visagie sê hulle weet nie wat die oorsaak van die brand was nie. Sy noem egter hulle het geen krag gehad nie, maar sy kan nie sê of Booysen ’n kers of lampolie aangesteek het nie. Volgens Visagie het Booysen Sondag vir haar gesê sy hoef nie oor die krag bekommerd te wees nie, want sy kan dit die volgende dag koop. ’n Woordvoerder van die Stad Kaapstad se brand- en reddingsdienste, Jermaine Carelse, bevestig die voorval. Volgens Carelse het die brandweerspanne van Mfuleni en Kuilsrivier onmiddellik op die brandtoneel gereageer. “By hul aankoms het inwoners al hul bes gedoen om die brand te blus,” sê hy verder. Onbekend “Hulle het die brand­bestryders ingelig daar was mense binne die brandende struktuur.” Die brand is 01:04 geblus en die twee lyke is langs die bed gevind. Die oorsaak van die brand is onbekend en die toneel is aan die polisie oorhandig vir verdere ondersoek, sê Carelse.