INWONERS van Akkerstraat in Macassar sê hul Paasnaweek was omtrént ’n onsmaak­like besigheid. Dit kom nadat ’n rioolpyp al meer as twee weke hul erwe oorspoel omdat ’n drein begin oorloop het. Johanna Wildschut sê sy en haar gesin is ernstig geraak, want die rou afval dreig om by haar huis in te sypel. Hulle moes die hele Paasweek walle spit om te keer dat dit gebeur. Sy vertel sy het verskeie oproepe na die Stad Kaapstad se kantore gemaak om oor die probleem te kla. Volgens haar het dit nie gehelp nie. Die Stad het verlede week werkers met ’n lorrie gestuur om die pyp skoon te blaas, maar hulle kon niks regkry nie omdat die druk te swak was. Werkers van die Stad het daarna weer gaan kyk, maar hulle het gesê hulle kan niks doen nie. Ander mense wat met Son gepraat het, sê die Paasnaweek, wat veronderstel is om heilig te wees, was net een groot stink storie. Van die mense was so kwaad dat hulle nie eens kerk toe gegaan het nie. Talle mense sê ook indien die stadsraad niks aan hul saak doen nie, sal hulle verplig wees om die SA Menseregtekommissie te nader. Teen gister was die probleem nog onopgelos en die stank het in die lug gehang. Xanthea Limberg, die mayco-lid belas met water en sanitasie, sê die verstopping is eers op 4 April aangemeld en werkers was die volgende dag daar om aandag aan die probleem te gee. Sy sê dit was ’n moeilike verstopping en hulle moes ’n Jet-trok inroep om die probleem op te los. Volgens Limberg is die verstopping veroorsaak deur mense wat allerhande goed in die rioolstelsel dump. Inwoners hou egter volg hulle het die issue al op 27 en 29 Maart onder die City se aandag gebring.