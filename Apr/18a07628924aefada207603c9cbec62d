KYLIAN Mbappé, Franse sokkerspeler en doelevraat vir Paris Saint-Germain (PSG), het Woensdag in München sy kritici se monde lekker gesnoer met ’n eersteklas-vertoning in die Uefa Champions League (UCL). Mbappé (22) se twee doele het bygedrae tot PSG se sege van 3-2 oor Bayern Munich in dié spanne se eerstebeen-ontmoeting in die kwarteindronde van die UCL. ’n Gelykop uitslag en selfs ’n nederlaag van 0-1 in die tweede been in Parys sal genoeg wees om PSG (ingevolge die away goals-reël) na die volgende ronde te laat deurdring. “Ek hou van dié soort games,” het Mbappé gesê. “Ek het nie altyd sukses in dié tipe games gehad nie en dalk sal ek in die toekoms nog sukkel, maar ek sal nie wegkruip nie. Ek hou daarvan om beslissend te wees.” Mbappé se sukses kom kort ná kritiek omdat hy week ná week onbevredigende vertonings in PSG se Ligue 1-veldtog ingesit het. Mbappé is egter vuurwarm in die UCL, met ses doele in sy laaste drie wedstryde. Dit sluit in ’n driekuns van PSG se eerstebeen-ontmoeting met Barcelona in die kompetisie se ronde van 16. Hy het ook in die tweede been teen Barça ’n doel behaal om die Spaanse klub uit die UCL te boender. Intussen het Chelsea ook ’n massiewe voordeel nadat dié Engelse Premierliga-klub die eerste been van sy kwarteindronde teen FC Porto met 2-0 gewen het. Die Blues het hiermee vergoed vir laas naweek se vernederende nederlaag met 2-5 teen West Brom.