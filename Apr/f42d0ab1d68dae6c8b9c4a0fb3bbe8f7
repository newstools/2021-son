TOTTENHAM se bestuurder, José Mourinho, beplan ’n skok-reünie met die midfielder Marouane Fellaini. Mourinho en die Belg het voorheen by Manchester United saamgewerk – en die Special One, soos Mou­rinho genoem word, wil glo weer met Fellaini by Spurs kombineer. Voetbal24 berig Fellaini se Chinese klub, Shandong Luneng, is bereid om hom ses maande vroeër van sy kontrak vry te stel. Die 33-jarige Fellaini was vir twee seisoene saam met Mourinho by Old Trafford en hulle het ’n sterk band gevorm. Fellaini, wat 177 games in alle kompetisies gespeel het met 22 doele, het United saam met die Portugese manager gehelp om sukses in die Europa League en League­ Cup te behaal. Hy’t aanvanklik met sy koms gesukkel om speelkans te kry onder die legendariese manager sir Alex Ferguson. Dit was eers toe Mourinho die leisels oorgeneem het dat Fellaini se vertroue begin terugkeer het. Fellaini het die moontlikheid om weer met Mourinho saam te werk, probeer downplay. “José is spesiaal vir my,” het hy laat hoor. “Ons SMS en bel mekaar van tyd tot tyd. Hy het oorgeneem by Spurs en doen redelik goed. “Ek wens hom alles van die beste toe, maar ek is goed waar ek nou is.” Maar met Shandong Luneng wat hom luidens berigte die groen lig gegee het om vroeër te loop, is ’n terugkeer na die Premierliga beslis in die kaarte. Mourinho het in die ver­lede altyd vir Fellaini in die bres getree en uitgelaat: “Ek dink almal weet Marouane is nie ’n Maradona nie, maar almal weet wat hy kan bied.” Dis heel duidelik dat Mourinho nóg ervaring soek vir sy span – veral met die ervare Gareth Bale wat reeds aangedui het dat hy na sy Real Madrid-klub gaan terugkeer wanneer sy leenkontrak met Spurs aan die einde van die seisoen verstryk. Mourinho sal straks sukkel om gehalte-spelers te bekom sonder Champions League-sokker. Boonop is Spurs se vooruitsigte vir ’n topvier-posisie ’n knou toegedien nadat hulle Sondag op Wembley met 1-3 teen die Red Devils vasgeval het. – AP