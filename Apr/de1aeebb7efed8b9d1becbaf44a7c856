DIE Chiefs het gister verras met die keuse van Damian McKenzie op losskakel. Dít vir môre se Superrugby Aotearoa-kragmeting teen die verdedigende kampioen, die Crusaders, in Hamilton. Clayton McMillan, afrigter van die Chiefs, gaan staatmaak op McKenzie se X-faktor om die besoekers van Christchurch in die nr. 10-trui op hul tone te hou. McKenzie het tot dusver die laaste vesting met groot welslae beman. Chase Tiatia gaan die nr. 15-trui in McKenzie se plek dra, met Jonah Lowe en Etene Nanai-Seturo wat die agterste driehoek voltooi. Die losvoorspeler Lachlan Boshier, van New Plymouth Old Boys, gaan terugkeer van ’n besering. Boshier vervang sy jonger broer Kaylum Boshier, wat na die bank skuif. McMillan sê hy verwag ’n kliniese vertoning van die Chiefs. Hy het aan stuff.co.nz gesê: “Die Crusaders het jaar ná jaar bewys hulle is ’n gedugte span wat gerespekteer moet word. Hulle doen die eenvoudige dinge uiters goed en kan jou met hul vaste fasette versmoor. “Hulle het egter in die laaste paar weke in sekere fasette van hul spel kwesbaar gelyk. In dié kompetisie is die verskil tussen wen en verloor maar baie klein. “Ons self was nog lank nie perfek nie, maar ek voel dat ons die afgelope maand ons spel aansienlik verbeter het. “Ek is vol vertroue dat ons die verdedigende kampioen kan uitdaag.” CHIEFS: Chase Tiatia, Jonah Lowe, Anton Lienert-Brown, Alex Nankivell, Etene Nanai-Seturo, Damian McKenzie, Brad Weber (k), Luke Jacobson, Lachlan Boshier, Mitchell Brown, Naitoa Ah Kuoi, Tupou Vaa’i, Angus Ta’avao, Samisoni Taukei’aho, Aidan Ross. BANK: Nathan Harris, Ollie Norris, Sione Mafileo, Pita Gus Sowakula, Kaylum Boshier, Te Toiroa Tahuriorangi, Bryn Gatland, Sean Wainui. CRUSADERS: Will Jordan, Sevu Reece, Leicester Fainga’anuku, David Havili, George Bridge, Richie Mo’unga, Mitchell Drummond, Ethan Black­adder, Tom Sanders, Scott Barrett (k), Quinten Strange, Mitchell Dunshea, Michael Alaalatoa, Brodie McAlister, George Bower. BANK: Codie Taylor, Isileli Tu’ungafasi, Oli Jager, Luke Romano, Sione Havili Talitui, Bryn Hall, Dallas McLeod, Manasa Mataele.