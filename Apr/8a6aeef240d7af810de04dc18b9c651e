DIE brand by die Charlotte Maxeke-hospitaal duur steeds voort en het veroorsaak dat die derde vloer se parkeerarea meegee. Die Stad Johannesburg sê sowat 60 nooddienste-personeel was op die toneel om die brand te blus wat al vele ure aan die gang is. Die brand het uitgebreek nadat ’n pakkamer met mediese voorraad Vrydag 11:30 aan die brand geraak het. Die brand hier is later onder beheer gebring. Die Stad Johannesburg se woordvoerder Synock Matobako sê die vlak bokant die hospitaal-apteek, waar die vuur begin het, het ook meegegee. “Tans brand die vuur steeds,” sê Matobako. “Ons groot uitdaging is om die vuur van buite te blus. Ons kan nie ín die hospitaal gaan nie, want die struktuur van die gebou is nie meer stabiel nie.” EWN berig die Gautengse departement van gesondheid het begin om die hospitaal te ontruim en pasiënte na nabye hospitale te neem. Die oorsaak van die brand is steeds onbekend. Geen sterftes en beserings is aangemeld nie. 