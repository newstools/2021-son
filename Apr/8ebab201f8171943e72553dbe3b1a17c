’N SOMALIESE winkel­eienaar is doodgeskiet terwyl hy in sy kar gesit het. Dié voorval het Saterdagaand 19:45 in Agtste Laan in Elsiesrivier se industriële gebied gebeur. Ilyas Wehliye (36) was besig om sy kar te parkeer toe daar op hom losgebrand is. Volgens omstanders op die toneel is hy sowat agt keer in die gesig en bors geskiet. Weggevlug Kapt. FC van Wyk, ’n polisiewoordvoerder, het bevestig hulle ondersoek die omstandighede rondom ’n skietvoorval waarin ’n 36-jarige man noodlottig gewond is. Van Wyk sê: “ ’n Moordsaak is oopgemaak om ondersoek te word. Die verdagtes het van die toneel af weggevlug en moet nog gearresteer word. “Ons vra die publiek om na vore te kom met inligting wat in die ondersoek kan help.” Van Wyk sê mense kan Crime Stop by 08600 10111 kontak of die polisie se My Saps app gebruik.