'N MA wie se babaseuntjie tien jaar gelede ontvoer is, is ná jare se pogings om hom op te spoor, uiteindelik met hom herenig. Die 34-jarige ontvoerder is vandeesweek in die Empangeni-streekhof skuldig bevind en is tot ses jaar tronkstraf gevonnis. Natasha Kara, woordvoerder van die nasionale vervolgingsgesag, sê die ma (26) was net 16 jaar oud toe die beskuldigde haar in Julie 2011 genader en oor die week oue baba begin uitvra het. Kara sê die ma het nie 'n ID-boek gehad nie en die baba nie 'n geboortesertifikaat nie. Die ontvoerder, wie nie geïdentifiseer mag word nie om die kind te beskerm, het haar as 'n regeringswerker voorgedoen. Sy het aangebied om die jong ma met die nodige dokumente en finansiële bystand te help. Kara sê die ontvoerder het die tiener se voog oortuig om saam met haar na die middestad in Jozini te gaan om met die dokumentasieproses te begin. Terwyl die drie in die dorp was, het die beskuldigde die voog geld gegee om kos te koop en het belowe om by die kind te bly. Daarna het die ontvoerder gevlug en die kind na Johannesburg gevat. Luidens 'n slagoffer-impak-verklaring, het die ma vir dae aaneen gehuil en het in die daaropvolgende jare baie geld spandeer om die kind op te spoor. Die kind is uiteindelik opgespoor nadat die beskuldigde en haar boyfriend opgebreek het en sy vaderskap bevraagteken is. Die ontvoerder het aan die hof gesê sy het die baba gesteel omdat sy lief is vir kinders en nie enige van haar eie het nie. - Algoa FM