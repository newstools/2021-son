DIE WBC se jongste verklaring oor die nuwe bridger­gewig-afdeling is ’n terugslag vir Suid-Afrika se Kevin Lerena. Lerena moes Óscar Rivas van Colombia binnekort in ’n uitdungeveg gepak het, maar die wêreldliggaam het nou besluit Rivas moet eers met Bryant Jennings kragte meet. Vir plaaslike kenners is dit ’n uiters vreemde besluit, want Lerena is tweede op die ranglys en Jennings derde. Rivas en Jennings het juis in Januarie 2019 as swaargewigte teen mekaar geboks. Rivas het toe met ’n TKO in die 12de ronde gewen. Waarom Jennings dus nou voor Lerena ’n kans moet kry, laat die wenkbroue lig. Volgens die WBC moet Lerena dan die wenner tussen Rivas en Jennings 90 dae ná hul geveg pak. Dit beteken Lerena sal lank moet wag vir sy titelkans, wat dus heel waarskynlik eers in September gaan kom. Omdat die Suid-Afrikaner verlede jaar in Desember laas in die kryt was, sal hy dringend ’n opwarmingsgeveg moet kry om nie te verroes nie. Lerena sê in die sosiale media hy is slaggereed vir enige iemand wat teen hom wil boks. “Ek is honger ... dood­honger. “Bring die kontrak en ek sal op die stippellyntjie teken­,” sê hy. Die verwagting is dat sy promotor, Rodney Berman, binnekort ’n aankondiging hieroor sal doen.