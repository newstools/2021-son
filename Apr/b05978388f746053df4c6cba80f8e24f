'N JONG taxi driver is in verband met verskeie sakerooftogte in George en omliggende gebiede gearresteer. Die 21-jarige driver verskyn vandag in die George-landdroshof. Die polisie het ook beslag gelê op sy taxi wat na bewering as wegkomvoertuig gebruik was. Luidens 'n polisieverklaring volg die arrestasie op 'n rooftog van 'n winkel in Yorkstraat. Sers. Christopher Spies, 'n polisiewoordvoerder, sê vier mans, waarvan twee vuurwapens gehad het, het op 12 April die winkel binnegegaan, die slagoffer gedreig en met 'n onbekende bedrag geld, drie selfone en sigarette gevlug. Die jong taxi driver se Toyota Quantum is later met die voorval verbind. Op-en-wakker speurders het later die taxi in die middestad opgemerk en het dit na Thembalethu gevolg waar die bestuurder gearresteer is. Hy is by nadere ondersoek verbind met 'n aantal rooftogte waar winkels in Pacaltsdorp en Conville beroof is. Die ander verdagtes moet nog ondersoek word.