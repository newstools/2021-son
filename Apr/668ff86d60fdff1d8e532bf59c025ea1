TWEE verdagtes betrokke by 'n sakeroof sal Maandag in die Malmesbury-landdroshof 'n verskyning maak. Die 52- en 61-jarige verdagtes is Donderdagaand gearresteer. Kol. Andre Traut, 'n polisiewoordvoerder, sê: "Die polisie het omstreeks 19:35 op 'n klag van sakeroof reageer, waar hulle op die uitkyk was vir die getaway voertuig wat as Toyota LDV beskryf is. "Die verdagtes is in die rigting van Kalbaskraal opgemerk, waar twee verdagtes uit die voertuig gespring en per voet probeer vlug het." Traut noem dat een is vasgekeer, terwyl die ander een daarin kon slaag om weg te kom. "Die bestuurder van die voertuig het ook weggery en 'n jaagtog het gevolg, wat in Goodwood geeindig het." Daar is in die voertuig op 'n ongelisensieerde vuurwapen en ammunisie beslaggelê, terwyl die gesteelde geld en sigarette nog nie teruggevind is nie.