’N VERMEENDE moordenaar is weer in die tjoekie. Fernando Isaacs (36), wat verdink word van die moord op Lauren Dryden, is Saterdag vir ’n soortgelyke misdaad toegekap. Die bewering is dat hy ’n vrou van Kalksteenfontein wou beroof en skiet. Gelukkig het die vrou ongedeerd daarvan afgekom en het dit reggekry om te vlug. Sy het ’n saak gemaak en Isaacs is weer toegekap. Dit kom nadat die nasionale vervolgingsgesag net meer as ’n maand gelede sy saak vir die moord op Dryden weens gebrek aan genoegsame bewyse tydelik teruggetrek het. Hy het tereggestaan vir die moord op Dryden wat in November 2019 plaasgevind het. Teleurgesteld Dryden, ’n ma van twee, het van nagskof af gekom en voor haar werkplek in Epping vir ’n Uber gewag toe Isaacs haar na bewering beroof en doodgeskiet het. Hy het na bewering met haar selfoon weggekom. Dryden se familie was baie omgekrap en teleurgesteld toe die saak tydelik van die hofrol geskrap is. Dryden se suster, Lesre Kannemeyer, sê: “Ons is verlig en bly hy is weer toegesluit en hoop dié keer bly hy agter tralies. “”Ek hoop hy kry nie bail nie.” Raadslid Angus McKenzie het uitgevaar teen die regstelsel wat Dryden se familie so lelik in die steek gelaat het. Volgens hom word net 3% van die beskuldigdes wat vir moord of ernstige misdade in die Wes-Kaap aangekla word, skuldig bevind. McKenzie sê: “Ons hoop die regstelsel maak nie weer dieselfde fout om dié verdagte vry te laat nie. “Dis duidelik die mislukking van die land se regstelsel is een van die grootste redes vir die voortslepende misdaad in ons gemeenskappe.” Die cops het bevestig die jongste voorval het Saterdag plaasgevind en hulle ondersoek ’n saak van roof met ’n vuurwapen.