DIE Springbok-afrigters en -bestuur het gister die eerste ronde van hul be­lyningskampe afgesluit. In die kampe het uitgesoekte spelers regoor die land in hul voorbereiding vir die 2021-toetsseisoen na ’n hoër rat oorgeskuif. Jacques Nienaber, Bok-afrigter, sy hulpafrigters en die res van die bestuurspersoneel het tydens ’n reeks kampe met ’n aantal spelers in Johannesburg (Lions en Bulls), Durban (Sharks), Kaapstad (Stormers) en Bloemfontein (Cheetahs) vergader. Rassie Erasmus (direkteur van rugby), Felix Jones­ (hulpafrigter) en Andy Edwards (hoof van atletiekprestasie) het hulle aanlyn by die verrigtinge aangesluit. Nienaber het die sessies as uiters produktief beskryf. Die veeleisende 2021-skedule sluit die reeks teen die Britse en Ierse Leeus en die tradisionele jaareind-toer na Europa in. Nienaber het Woensdag ná afloop van hul laaste sessie in Bloemfontein gesê hy is baie tevrede met die uitslag van die eerste ronde belyningskampe. “Die spelers was meer as 500 dae laas saam in ’n Springbok-opset. So, daar was baie opgewondenheid,” het Nienaber gesê. “Dit was absoluut wonderlik om net van aangesig tot aangesig te vergader, want ek het van die spelers nog nie sedert die World Cup gesien nie. “Dit was vir ons ’n reality check in terme van waar ons in 2019 was en waar ons tans in 2021 is, en waar ons in ons voorbereidings moet fokus en verbeter,” het Nienaber gesê.