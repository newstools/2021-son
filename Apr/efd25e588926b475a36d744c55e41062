'N MAN is dood en twee kinders gewond ná n skietvoorval Donderdagaand in Connaught Estate in Elsiesrivier. Die polisie ondersoek ná die skietvoorval om 18:20 in Donegal Avenue 'n klag van moord en twee van poging tot moord asook 'n klag van roof. Volgens die polisie in Ravensmead het polisiebeamptes op die klag van 'n skietvoorval reageer waar hulle 'n 44-jarige man met skietwonde in 'n Toyota Avanza aangetref het. Kapt. Frederick Van Wyk, 'n polisiewoordvoerder, sê twee meisies van onderskeidelik 5 en 12 jaar oud is ook beseer en is na 'n nabygeleë hospitaal geneem vir behandeling. "Die motief vir die skietery is in hierdie stadium nog onbekend. Speurders volg alle leidrade op in 'n poging om die oortreders vas te trek," sê hy. Enigeen met meer inligting oor die skietvoorval, word vriendelik versoek om Crime Stop 08600 10111 te kontak. 