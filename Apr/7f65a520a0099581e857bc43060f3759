DIE voormalige Boland-Kavaliers- en Cheetahs-losskakel Adriaan “Burkie” Carelse speel nou Major League Rugby (MLR). Dié boorling van Sir Lowry's Pass draf vir die Rugby ATL-span, van Atlanta, in dié Amerikaanse rugbykompetisie uit. Carelse het laas jaar nog vir die Cheetahs gespeel, maar sy kontrak met die Bloemfonteiners het in Januarie vanjaar verstryk. Dit was toe dat die geleentheid opgeduik het om sy loopbaan in Amerika voort te sit. Die 26-jarige sê aan Son sy nuwe span het hom as heelagter betrek, maar hy geniet ook vrye teuels as tweede spelskepper. In ’n video oor sy debuut is dit duidelik sigbaar dat hy sy rol in die span geniet toe hy ’n groot rol gespeel het in die skep van ’n drie. Carelse sê al het hy in sy tyd by die Cheetahs nie baie speelkans gekry nie, het dit hom tog voorberei vir sy avontuur in Amerika. “Toe ek die Boland vir die Cheetahs verruil het, was dit die eerste keer dat ek weg van die huis was,” het hy verduidelik. “So, ek het baie dinge oor myself geleer, soos om op my eie voete te staan. “Ek het baie lesse in Bloemfontein geleer. Daarvoor is ek ewig dankbaar. Ek glo dit was God se plan dat ek eers daar moes wees voordat Hy dié geleentheid op my pad gebring het.” Carelse sê verder hy wil sy nuwe geleentheid ten volle benut. En wie weet? Eendag sien ons hom dalk in die World Cup as ’n lid van Amerika se nasionale span.