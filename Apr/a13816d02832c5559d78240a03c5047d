ENGELAND se driekampvereniging gaan met Suid-Afrika en B-Active Sports saamwerk om die gewilde Sun City-byeenkoms nóg groter te maak. In ’n mediaverklaring sê hulle professionele prysgeld en internasionale mediadekking gaan die Sun City Ultra op 2 Mei as deel van ’n nuwe Afrika-program vestig. In die 21 km-wedloop sal deelnemers twee keer om die Gary Player- en Lost City-gholfbaan hardloop. Kyle Buckingham, Matt Trautman en Mike Ferreira tel onder die beste mans­atlete, terwyl die fokus in die vrouewedloop veral op Annah Watkinson, Mariella Sawyer, Emma Pallant, Natia van Heerden, Jade Nicole Roberts en Magda Nieuwoudt sal wees. Deurbraak Damian Bradley, Sun City Ultra se wedrendirekteur, sê dis fantasties om só ’n groot byeenkoms aan te bied nadat soveel ander weens die pandemie gekanselleer moes word. “Ons kan nie wag om soveel top- professionele en amateuratlete saam in aksie te sien nie. In die huidige klimaat is dit ’n groot deurbraak,” sê Bradley. Charles Adamo, die uitvoerende voorsitter van PTO (Professional Triathletes Organisation) wat in Londen gebaseer is, sê 2021 bly vol uitdagings, maar “ons sportsoort is een van vasbyt en om struikelblokke te oorkom”.