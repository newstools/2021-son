DIE jongspan van Paternoster gaan ook nou baie veiliger in verkeer wees. Dis danksy ’n verkeersveiligheidsentrum vir juniors (JTTC) wat by Hoopsig op die been gebring is. Hoopsig is die nonprofit Paternoster Projek se sentrum vir opvoedkunde­ondersteuning en lewensvaardighede. Dit het ook onlangs die trotse ontvanger geword van dié kindervriendelike verkeersopleidings­fasiliteit. Dit is een van die min fasiliteite wat nie direk met die plaaslike skool verbind is nie. Leer Dié kleurvolle fasiliteit is Donderdag bekendgestel aan ’n groep opgewonde kinders wat gretig is om te leer van die reëls van die pad en oor wat die verskillende verkeerstekens beteken. Shemoné Bokhary, die programbestuurder by Hoopsig, sê: “Ons is bevoorreg om hierdie fasiliteit te kan hê. “Ons kinders is so gewoond daaraan om met hul hond in die strate rond te loop. Oor vakansiedae is daar ’n toename in verkeersvolume, wat hierdie kinders in gevaar kan stel.” Die JTTC is ’n program wat bestuur word deur die direktoraat vir padveiligheidsbestuur (RSM) van die Wes-Kaapse departement van vervoer. Die doel van hierdie opleidingsfasiliteite is om kinders in ’n leersame omgewing wys te maak oor al die gevare wat in ’n pad kan skuil. Lizel Plaatjies van die RSM sê daar is die afgelope drie jaar ’n tragiese toename in voetgangersterftes. Luidens statistieke is voetgangers amper die helfte van alle sterfgevalle op Suid-Afrikaanse paaie. “Dié sentrum sal die RSM en die gemeenskap in staat stel om voort te kan gaan met belangrike en lewensreddende opvoeding. “Ons hoop dat hierdie inisiatief voetgangersterftes in Paternoster sal afbring,” sê Plaatjies.