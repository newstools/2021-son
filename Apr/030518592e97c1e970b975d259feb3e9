DIE Celtic-netbalklub van Manenberg het ’n goeie hupstoot gekry toe hy ’n borgskap van die Nasionale Loteryraad ontvang het. Dié klub is Manenberg se oudste netbalklub en is trots op sy 35 bestaansjare. Maar dis die heel eerste keer dat Celtic so ’n gesonde hupstoot kry. Die klub het onlangs by die Houwhoek-netbalveld in Manenberg met sy nuwe netbaluitrusting en kit vir die seisoen afgeshow. Celtic spog met spanne in die kategorieë o. 11, o. 13, o. 15, o. 17, senior A asook senior C. Elvira Petersen, ’n bestuurslid en afrigter by die klub, vertel dié borgskap is soos die beste doel wat die klub al ooit gegooi het. “Celtic-netbalklub is in 1985 gestig en is aanvanklik die Mansurrey-netbalklub genoem,” vertel sy. In 2000 is dit na Celtic NC verander toe hulle met die Celtic-sokkerklub saamgesmelt het. Die klub is in ’n gebied waar mense net genoeg geld het om te oorleef. Dankbaar Daar is nie nog geld vir sportklubfooie en -uniforms nie. Baie klubs sukkel in die pandemietyd. “Ons het deur die jare altyd borgskappe probeer bekom, maar was nie suksesvol nie. “Nou, met die borgskap van die National Lotteries Commission, kon ons klere en toerusting aankoop. “Ons is baie dankbaar vir die borgskap, want dit sal die klub help om beter en beter te vorder in die Kaapse metro se netballiga.” Die netbalklub het ’n ryk tradisie in die area. Celtic het al baie wedstryde en toernooie gewen. Igshaan Brenner, voorsitter van die Mitchells Plain-netbalunie en ’n bestuurslid van die Kaapstadse Netbalfederasie, vertel: “Daar is groter dinge as net om ons eie mense dood te skiet in dié area. “Sport, en spesifiek netbal, is een van daai dinge wat ’n verandering in ’n gemeenskap kan bring. “Ek wil jong mense aanmoedig en uitdaag om deel van die positiewe verandering te wees. “Los daai kwade dinge en kom speel liewer netbal,” sê Brenner. “Die Mitchells Plain-netbalunie is geëerd om die Celtic-netbalklub as deel van hul unie te hê.” Blink Die borgskap beloof nou dat die klub verder kan mik. Celtic sal nou beter daartoe in staat wees om sy stad en provinsie trots te maak en selfs dalk op nasionale vlak uit te blink.