NÁ DIE taxiverwante moorde wat laas week uitgebreek het, is Bonginkosi Madikizela, die Wes-Kaapse minister van vervoer en openbare werke, diep ontsteld oor die pad vorentoe. In ’n sterk bewoorde mediaverklaring sê hy na aanleiding van laas Woensdagaand se moord op Victor Wiwi, voorsitter van die taxivereniging Cata, het hy vir vandag ’n vergadering met leiers van die South African National Taxi Council (Santaco) aangevra. Madikizela beskou die huidige vlaag taxiverwante moorde as sinneloos. Hy noem ook dat hy Wiwi se familie besoek het om persoonlik sy medelye aan hulle te gaan oordra. Sy oproep aan Cata-lede is om kalm te bly en die polisie ’n kans te gee om hul ondersoek deeglik te doen. “Die polisie het my die versekering gegee dat ’n span kundige polisielede besig is om ondersoek in te stel,” sê Madikizela. Hy voeg by die huidige geweld en moorde stel alle ooreenkomste wat die departement en die taxibedryf aangegaan het, in gevaar. Dit sluit die finansiële ooreenkomste in wat aangegaan is. Madikizela sê hy verstaan die taxibedryf is ’n integrale deel van die land se ekonomie en verskaf aan derduisende mense vervoer om by hul werk uit te kom. “In die Wes-Kaap gebruik meer pendelaars taxivervoer as enige ander vorm van openbare vervoer. “Ek doen ’n beroep op taxi-operateurs en -pendelaars om met die polisie saam te werk om hitmen en die baasbreine agter die geweld te identifiseer sodat ons die bedryf kan stabiliseer sodat hy op ’n veilige manier die eint­like diens kan lewer wat hy veronderstel is om te doen.”