DIE Universiteit van Wes-Kaapland (UWK) se rugbyspan het Maandagaand in Pretoria sy Varsity Cup-veldtog met ’n gelykop uitslag van 28 elk teen die Shimlas begin. Paul Treu, afrigter, se span sal homself skop dat hy nie die wa deur die drif kon trek nie. Die UWK het by tye goed gespeel, maar oorgretigheid het hom uiteindelik duur te staan gekom. Udubs het uit die staanspoor in die Shimlas se helfte tent opgeslaan en is beloon toe Aydon Topley, die buitesenter, gaan afrond het nadat sy skrumskakel, Branden de Kock, hom in die gaping gesit en hy ’n skitterende lyn teen die grein gehardloop het. Gevaarlik Die Kapenaars kon nie juis skoon besit vanuit die vaste fasette kry nie, maar was gevaarlik vanuit gebroke spel. Hul agterste driehoek van Gilroy Philander (heelagter), André Manuel (regtervleuel) en Lundi Msenge (linkervleuel) was lus vir hardloop en altyd gevaarlik wanneer hulle aan die bal geraak het. Philander het juis twee skitterende teenaanvalle kort ná mekaar gaan afrond wat Udubs in ’n stadium met 23-9 laat voorloop het. Die Vrystaters se Janko Klinck het egter kort voor die rustyd gaan afrond om die rustydtelling 23-14 te maak. Msenge het kort ná die rustyd ook sy naam op die telbord gekry toe hy in die linkerhoekie oor is. Pierre Uys, die Shimlas se woelige slot, is kort voor die strategiese pouse oor vir sy tweede drie om die telling op 28-21 te staan te bring. UWK wou hoëtempo-rugby speel en het verskeie geleenthede om pale toe te skop van die hand gewys. Hulle het egter begin moeg raak en dit het die plaasvervanger George Rossouw in staat gestel om te gaan afrond ná volgehoue druk in Udubs se rooi area. JP Duvenage het ná die toeter ’n kans gehad om die wedstryd met ’n strafdoel vir die Shimlas te wen. Sy poging, met speeltyd verstreke en die telling gelyk, was regs verby. Puntemakers: UWK – drieë: Aydon Topley, Gilroy Philander (2), Lundi Msenge; doelskoppe: Mikyle Vraagom (2) SHIMLAS – drieë: Pierre Uys (2), George Rossouw Janko Klinck; doelskoppe: Ethan Wentzel (3)