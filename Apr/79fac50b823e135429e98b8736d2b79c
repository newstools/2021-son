’N 34-JARIGE man is gearresteer in verband met die moord op ’n veiligheidswag in Limpopo. Die wag is op 1 April tydens ’n transitorooftog in Burgersfort doodgeskiet. Kapt. Matimba Maluleke, ’n polisiewoordvoerder, sê die Valke het Donderdag die man gearresteer. Maluleke sê die wag het pas die geld by die winkel in Burgersfort opgetel en was op pad na die motor toe hy deur drie mans gekonfronteer en doodgeskiet is. Die mans het met R400 000 kontant weggekom. ’n Saak van moord en gewapende roof is geopen en na die Valke se eenheid vir ernstige georganiseerde misdaad verwys. Die Valke se intensiewe ondersoek het gelei tot die inhegtenisneming van die verdagte by sy skuilplek in die Burgersfort-omgewing. Maluleke sê die soektog na die ander rowers duur voort. - News24 