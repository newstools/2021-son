DIE GRONDWET hof sal eers in Augustus die saak oor die loongeskil tussen die regering en vakbonde aanhoor. Die ConCourt het dié week die verhoordatum en spertye vir die inhandiging van hofdokumente in dié appèlaansoek – die eerste in sy soort – bekend gemaak. Dit volg op die regering se oorwinning verlede jaar in die arbeidshof nadat hy hom aan die bestaande loonooreenkoms onttrek het. Die driejaar-loonooreenkoms was in sy laaste jaar nadat dit in 2018 in werking getree het. Die regering het egter eensydig besluit om geen loonverhogings in 2020 toe te staan nie. Die vakbonde het gesê dié optrede is ongrondwetlik, maar hul saak in die arbeidshof verloor. Die regering het deur middel van die tesourie suksesvol aangevoer die 2018-ooreenkoms was nie wettig bindend nie omdat die departement van finansies dit nie afgeteken het nie. Die arbeidshof het toe beslis dat daar nie van die regering verwag kan word om loonverhogings te bekostig nie, gegewe die Covid-19-pandemie en die meegaande tekort in die staatskas. Die vakbonde het gewaarsku dat dit kollektiewe bedingingsooreenkomste in die toekoms gaan ondermyn as die arbeidshof se uitspraak nie betwis word nie. – EWN