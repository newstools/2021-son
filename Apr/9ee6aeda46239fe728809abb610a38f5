DIE polisie in Vrystaat ondersoek die moord van 'n nooddienswerker wat "op teregstellingswyse" doodgeskiet is. Die 48-jarige man van Bethlehem is vyf keer agter die kop geskiet. Sy liggaam is Donderdagmiddag langs die R76 gevind. Kol. Thandi Mbambo, 'n polisiewoordvoerder, sê met die polisie se aankoms op die toneel het die man se wit Subaru Forester, met die ligte aan, langs die pad gestaan. Mbambo sê die nooddienswerker se liggaam het agter die voertuig gelê. Hy was nie in uniform nie en het die sleutels was nog in die voertuig. Die motief vir die moord is nog onbekend en gaan deel vorm van die ondersoek.