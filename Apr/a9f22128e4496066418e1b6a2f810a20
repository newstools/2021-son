ROBERTSON. – Dooie honde en katte begroet jou wanneer jy die woonbuurt Droëheuwel binnekom. Die inwoners sê dat hul eens pragtige ingang een van die mooiste in die dorp was. Deesdae is dit egter nie meer ’n mooi prentjie hier nie. Die inwoners braak nou gal en sê hul woonbuurt is deesdae niks anders as ’n tiep nie. ’n Groot kennisgewingbord wat deur die Langeberg-munisipaliteit aangebring is, stip duidelik uit dat geen vullis daar gedump mag word nie. Maande Die mense wat hiervoor verantwoordelik is, het volgens die inwoners mos geen respek vir ander nie. Regina Jones sê die si­tuasie gaan al vir maande so aan. “Mense kom net en kom gooi hul gemors hier neer. “Nee, man, dit werk mos nie so nie,” vaar Jones vies uit. Self dooie honde en katte se oorskot word ook hier neergesmyt. ’n Laitie vertel dat hy en sy tjommies die ander dag ’n dooie hond tussen die hope gemors opgetel en toe doer ver gaan begrawe het. Sannie Conradie sê dat hulle die reuk nie meer kan verduur nie. “Dit stink die hele blerrie dag en ons word naar van die stank,” vertel Conradie ontsteld. Volgens haar het hulle al vele klagtes ingedien, maar absoluut niks word aan hul situasie gedoen nie. Grap Van die inwoners sê dat hulle by die ingang mense gaan stop wat weer vullis hier kom neergooi. “Ons is nou gatvol en van onse mense het nou besluit om self die gemors skoon te maak.” Nog ’n inwoner, Jannie Lombard, sê dat dit geen grap is nie. “Kom gooi net weer jul gemors hier neer, dan sal ons persoonlik, met jou afreken,” sweer Lombard met sy kierie in die hand. Willy-John Gordon, die munisipale woordvoerder, het al laas week ontvangs van ons navraag erken, maar tot op hede nog nie laat weet wat die munisipaliteit aan die situasie gaan doen nie.