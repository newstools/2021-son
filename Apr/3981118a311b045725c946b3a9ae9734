“SY IS die polsende hart van die reeks.” Dít is hoe die nuwe karakter van die begaafde en veelbekroonde aktrise Ilse Klink beskryf word in die nuwe Showmax OriginalSkemerdans. Dié reeks word  vanaf 28 April beskikbaar gestel. Ilse vertolk die rol van Shireen, die vrou van Glen Fortune, wat vermoor word. In die reeks van 13 episodes moet die moordraaisel van Glen opgelos word. Battles Ilse gee ons meer insig in haar karakter. “Shireen weet hoe om haar battles te kies. “Sy moet ’n groot ­besluit neem. Die keuse wat sy neem, is nie noodwendig die sterkste keuse nie, maar dit is die keuse wat sy maak om op daardie oomblik die beste uitslag te kry. “En dít is wat vir my so interessant omtrent Shireen is. Sy gaan nie met die ­obvious choice nie.” Ilse sê Shireen is vir haar ook ’n nuwe soort karakter om te vertolk. “Sy verskil baie van al die ander karakters wat ek voorheen gespeel het. “Ek speel gewoonlik sterk karakters wat weet wat hulle wil hê en daarvoor gaan, maar Shireen is baie ­weerloos.” Sonder om te veel weg te gee, gee Ilse ons so ’n klein voorsmakie van wat ons van haar karakter kan verwag. “Shireen het iets gesien wat sy nie moes nie en dit het veroorsaak dat sy nie meer saam met haar man kan wees nie. “Sy is nog baie lief vir hom, maar sy kan nie meer vir die res van haar lewe saam met hom wees nie.” Ilse verduidelik hoekom ons nie Skemerdans moet misloop nie. “Skemerdans is iets wat ons nog nooit voorheen op ons skerms gesien het nie. “Dit is ’n unieke storie wat baie mooi geskiet is. Jy gaan ingetrek word deur die ­storie, karakters en veral die misterie. Sterbelaaide “Jy sal wil weet wat ­gebeur het, wie dit gedoen het en waarom hulle dit gedoen het.” Die sterbelaaide rol­verdeling van Skemerdans sluit in: Kevin Smith (Isidingo), Brendon Daniels (Sara se Geheim, Arendsvlei); Safta-benoemde Vinette Ebrahim (7de Laan); Carmen Maarman (Arendsvlei, Lui Maar Op, Belinda); die opkomende ster Trudy van Rooy (Die Byl); Sanda Shandu (The Kissing Booth) en Mbulelo Grootboom (Sara se Geheim, Projek Dina). Verder is daar die Comics’ Choice-benoemde Carl Weber; Kim Syster (Binnelanders, Suidooster); Bongo Mbutuma (Die Spreeus, Erfsondes); en Danny Ross (Nommer 37, Arendsvlei, Suidooster); en Ceagan Arendse (Suidooster, Arendsvlei), wat in Februarie 2021 tragies gesterf het.