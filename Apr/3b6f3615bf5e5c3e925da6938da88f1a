'N 16-JARIGE leerling het by 'n Covid-19-kwarantynfasiliteit in die Vrystaat verdrink. Die leerling het saam met vier ander in 'n kwarantynsentrum naby die Sterkfonteindam in Harrishmith gebly. Twee van die vyf leerlinge het na bewering Sondag in die dam geswem toe die voorval plaasgevind het. Die vyf leerlinge was van Ladybrand in die Vrystaat. Mondli Mvambi, woordvoerder van die Vrystaatse departement van gesondheid, sê die twee het na bewering verby die veiligheidswagte geglip en in die dam gaan swem. "Die polisie ondersoek die saak in detail, want hierdie ongelukkige voorval het plaasgevind in 'n plek waar die leerder nie gemagtig was om te swem nie. "Voorlopige verslae dui aan dat die twee leerders sonder toesig en magtiging gaan swem het. Ongelukkig het die een leerling verdrink terwyl die ander een oorleef het," sê Mvambi. Die gesinne van die betrokke leerlinge is oor die voorval ingelig. - News24