VRY en regverdig. Só is Woensdag se tussenverkiesings by Wyk 20 in Delft beskryf. Die ANC en die DA word as die voorlopers in die fight vir dié wyk beskou. Wyk 20 het oopgegaan ná die dood van die DA-wyksraadslid Courtney van Wyk in Januarie. Delft se hoofpad is gister met verskeie kleure van die partye wat deelgeneem het aan die tussenverkiesing – onder meer die EFF, Cape Coloured Congress, ANC en DA – geverf. Daar was ’n festive mood by alle betrokke stemlokale. Die ANC se kandidaat, Morris Mthini, meen sy party staan ’n goeie kans om ná 10 jaar weer die wyk te herwin. Volgens hom is die mense wat vir die DA sou gestem het nou tussen drie partye verdeel. Mthini sê: “Volgens wat ek gesien het, is ek baie positief oor die uitslae. Die DA is nou in ’n swak posisie, want die DA-kiesafdeling, mense wat gewoonlik vir hom stem, is nou tussen die DA, die Cape Coloured Congress en die Green Party verdeel. “Dit wil sê ons as die ANC staan nou ’n groter kans om te wen. Ek is positief ons gaan meer as 50% van die stemme kry.” Hy sê verder as hy wen, gaan hy kwessies soos werkloosheid en misdaad eers takel voordat hy die wyk se parke opgradeer. Die DA-kandidaat, Dineo Masiu, sê sy werk reeds in die gemeenskap. Volgens haar gaan sy nou ’n groter platform hê om haar werk in die community verder te doen. Masiu sê: “Ek kom van hierdie area, in teenstelling met die ander kandidate. “Ek het saam met die twee vorige wyksraadslede gewerk. Ek het ’n NPO wat die kwessies in die wyk hanteer. “Ek doen al hierdie werk sonder enige titel. Jy kan self dink hoeveel meer werk ek sal doen as ek ’n wyksraadslid is. “Ek is ook deel van die local GPF en ek is betrokke by ’n projek om die area skoon te hou.” Masiu meen as sy wen, gaan dit mense in die wyk verenig. “Delft word beskou as ’n oorwegend bruin area en as ek wen, sal dit net mense meer saambring,” meen sy. Die uitslae was Woensdag teen druktyd nog nie bekend gemaak nie.