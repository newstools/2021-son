DIE rapper AKA kry grief counselling nadat sy verloofde, Nelli Tembe, Sondag na haar dood vanaf die 10de verdieping by die Pepperclub-Hotel in die Kaapse middestad ­geval het. Die “Don’t Forget to Pray”-kunstenaar se publicist, Pumza Nohashe, het aan Tshisa Live gesê dat hy steeds probeer sin maak uit die dood van die vrou vir wie hy onlangs lobola betaal het. “Ek het die liefde van my lewe verloor, iemand saam met wie ek advanced steps culturally ­geneem het sodat ek die res van my lewe saam met haar kon deurbring.” AKA se ma, Lynn Forbes, en sy pa, Tony Forbes, is glo aan sy sy om hom deur dié donker tyd te ondersteun. Die Tembe-familie staan ook bankvas agter Supa ­Mega­. “Die liefde en ondersteuning van Nelli se ­familie en ’n grief counsellor het vir hom verligting ­gebring.” Daar is nog geen verdere inligting rondom die omstandighede van die pragtige 22-jarige se dood nie. Gerugte doen die ronde dat sy haar eie lewe geneem het en dat sy aan depressie gely het. Dit blyk asof hierdie ook nie die eerste keer is dat Nelli haar eie lewe wou neem nie. Sy wou na bewering ’n rukkie gelede vanaf ’n hotel in Durban ook spring, maar die polisie het haar glo betyds gered. Die Tembe-familie moet nog aankondig wanneer hulle van hul geliefde dogter afskeid gaan neem. AKA se pa, Tony, het reeds gesê hulle gaan Durban toe reis om afskeid van Nelli te neem.