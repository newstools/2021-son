HOEWEL hulle moedig probeer het, is die gaping tussen Suid-Afrika se beste boulers en hul opvolgers dalk groter as wat ’n mens dink. Die Proteas se boulaanval lyk dun gesaai sonder Kagiso Rabada, Anrich Nortjé en Lungi Ngidi. Saterdag het Sisanda Magala en Lizaad Williams albei hul internasionale debuut gemaak. Ondersteuning Magala (0/35) het in drie beurte swaar onder veral Mohammed Rizwan deurgeloop en het rond en bont geboul. Williams kan tevrede wees met sy ontleding van 1/39. Hy kon dalk met ’n bietjie meer ondersteuning van sy veldwerkers die wedstryd aan die einde vir die Proteas gewen het. Dit was egter nie vir hom beskore nie, aangesien die ander debutant, Wihan Lubbe, en Beuran Hendricks albei vangskote in die laaste beurt verbrou het. Ofskoon Hendricks se syfers van 3/32 heel skaflik voorkom, het hy vol balle in kritieke stadiums geboul. Daarenteen het die normaalweg bestendige George­ Linde (0/31 in 3 beurte) en Andile Phehlukwayo (0/21 in 2) ook deurgeloop onder die flitsende kolwe van Rizwan (74*), die gevaarlike Fakhar Zaman (27) en die veelsydige Faheem Ashraf (30*). Net Tabraiz Shamsi (2/29 in 4) se syfers lyk asof dit nie aangerand is nie. Die twee spanne kom vanmiddag weer op die Wanderers te staan. Asof die Proteas nie dun genoeg is sonder die IPL-vyf nie – David Miller en Quinton de Kock is die ander twee – het beserings beteken dat die kaptein, Temba Bavuma, hom aan die reeks moes onttrek. Rassie van der Dussen het boonop las van ’n bobeen­besering. Dit alles bring teweeg dat die span eerder soos ’n SA “A”-span lyk as ’n volbloed Protea-span. Mark Boucher (hoofafrigter) en sy bestuurspan kry egter nou die geleentheid om hul diepte te toets met die IPL-vyf en beserings wat die span verswak. Dit kan hom dalk noop om veterane en T20-spesialiste soos AB de Villiers, Imran Tahir en Chris Morris te oorweeg vir die T20-Wêreldbekertoernooi in November in Indië. PROTEA-GROEP: Heinrich Klaasen (kaptein), Bjorn Fortuin, Aiden Markram, Andile Phehlukwayo, Beuran Hendricks, George Linde, Rassie van der Dussen, Janneman Malan, Sisanda Magala, Wiaan Mulder, Tabraiz Shamsi, Lutho Sipamla, Kyle Verreynne, Pite van Biljon, Daryn Dupavillon, Migael Pretorius, Lizaad Williams, Wihan Lubbe. PAKISTAN-GROEP: Babar Azam (kaptein), Shadab Khan, Sharjeel Khan, Mohammad Hafeez, Haider Ali, Danish Aziz, Asif Ali, Mohammad Nawaz, Faheem Ashraf, Mohammad Wasim jr., Fakhar Zaman, Mohammad Rizwan, Sarfaraz Ahmed, Shaheen Afridi, Haris Rauf, Mohammad Hasnain, Hasan Ali, Arshad Iqbal, Usman Qadir..