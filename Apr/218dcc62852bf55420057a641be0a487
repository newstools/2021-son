HULDE stroom in ná die nuus oor die dood van die bekende
dokter en radiopersoonlikheid Sindi van Zyl. Sy is Saterdag oorlede weens
Covid-19-komplikasies. Van Zyl, wat as "die mense se dokter" beskou is,
het haar laaste asem in ’n Johannesburgse hospitaal uitgeblaas - ’n week ná
haar 45ste verjaardag. Sy het bekend geword deur haar ondersteuning en
gesondheidsadvies in die sosiale media. Sy het vinnig ’n groot aanhang gekry. In die laaste klompie dae het Suid-Afrikaners bymekaargekom
om meer as R1,5 miljoen in te samel om haar mediese onkoste te dek. EWN berig dit blyk dat sy tussen mediese fondse
was toe sy in Februarie in die hospitaal opgeneem is. Ncebakazi
Manzi, waarnemende programbestuurder by Kaya FM, sê die uitstorting
van liefde en ondersteuning vir Van Zyl is ’n weerspieëling van die eindelose
vrygewigheid wat dr. Sindi self altyd getoon het. Van Zyl laat haar man, Marinus, en hul twee kinders, Nandi
en Manie, agter. Die familie sê die begrafnisreëlings sal in ’n later
stadium bevestig word.