CONWILL Conradie is vasberade om in sy pa se voetspore te volg. Soos die voormalige Springbok-skrumskakel Bolla Conradie, wil Conwill sy stempel in die nr. 9-trui vir die Universiteit van Wes-Kaapland (Udubs) in die Varsity Cup-kompetisie afdruk. Volgens Paul Treu, hoofafrigter van UWK, is Conwill, nes sy pa, ’n woelige skrumskakel met bedrieglike voetwerk en flink diens agter die oond. Treu sê: “Conwill se onvoorspelbaarheid is een van sy groot sterk punte. “Hy het nie net ’n ongelooflike systap nie, maar benewens sy vermoë om die spasie aan te val, kan hy ook met vlymskerp breekslae langs die losgemale vorendag kom. Uitgedraf “Hy is een van daai spelers wat die vermoë het om verwoesting te saai as die opposisie hom nie gedurig fyn dophou nie.” Conwill het laas jaar vir UWK se Young Guns uitgedraf en sal graag vanjaar die geleentheid wil aangryp om sy merk in die Varsity Cup te maak. Die oudleerder van die Hoërskool Stellenberg sê dis ’n groot voorreg en ’n eer om in die Varsity Cup te speel. “Ek gaan my bes gee vir myself, die span en die afrigtingspan. Ek wil net baie graag in die voet­spore volg van die persoon wat my die meeste inspireer en dit is my pa, Bolla Conradie.” Bolla (43) het tussen 2002 en 2008 in 18 toetse vir die Springbokke uitgedraf. Hy het die Westelike Provinsie 86 en die Boland-Kavaliers 50 keer verteenwoordig. Posisie Bolla het ook ’n allemintige 77 keer die Stormers-trui oor sy kop getrek. Hy was tot en met laas jaar nog ’n hulpafrigter van die UWK-span voordat hy onlangs ’n posisie by UXI Sport aanvaar het.