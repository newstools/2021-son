DIE wenner van vandag se derde T20I tussen die Proteas en Pakistan gaan verseker dat hy nie meer die reeks kan verloor nie. Die spanne is tans gelyk nadat Pakistan die eerste en Suid-Afrika die tweede wedstryd in die reeks van vier gewen het. Mark Boucher, hoofafrigter van die Proteas, is genoodsaak om sy diepte in dié reeks te toets weens die feit dat Kagiso Rabada, Quinton de Kock, Lungi Ngidi, Anrich Nortjé en David Miller almal tans in Indië is vir die IPL. Om sake te vererger, is die span se nuwe witbalkaptein, Temba Bavuma, en Rassie van der Dussen, wat skielik ’n senior kolwer in die span is, albei beseer. Boucher en die ringkoppe kan nie langer die aanspraak van die Kapenaar Kyle Verreynne miskyk nie. Hy sal waarskynlik vandag ten koste van Wihan Lubbe of Pite van Biljon by die span ingesluit word. Die naatboulers Lutho Sipamla en Migael Preto­rius kan ook ’n kans gegee word ten koste van twee uit Sisanda Magala, Beuran Hendricks, Andile Phehlukwayo of Lizaad Williams. Die veelsydige Phehlukwayo het tot dusver in die reeks nog net ’n skamele twee beurte geboul en was Maandag bloot ’n veldwerker in die tweede stryd op die Wanderers. Pretorius het al sy staal op plaaslike vlak in kitskrieket getoon en kan Phehlukwayo dalk vervang. Die Paarliet Bjorn Fortuin en die Durbaniet Daryn Dupavillon het ook nog nie tot dusver in die reeks gespeel nie en kan ook in aanmerking kom.