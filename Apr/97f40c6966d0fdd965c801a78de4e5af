STEVE Barker, coach van Stellenbosch FC, en sy span is reg vir ’n “cup final” vandag teen Black Leopards. Barker-hulle het ’n week lank ruskans gekry en kon hul planne vir vandag se Premierligawedstryd agtermekaar kry. Onlangse uitslae was net nie in Stellies se guns nie. Uit hul laaste vier games was twee gelykop en twee het in nederlae geëindig. Dit laat Stellies in ’n benarde posisie op die punteleer. Die span is 12de en net 5 punte bo die relegasiesone. Ter verdediging van Stellies kan ’n mens egter noem hulle was tot dusver bra ongelukkig om nie meer wedstryde te wen nie. Barker weet sy span se geesdrif en aanvallende spel tel niks as die goeie spel nie met positiewe uitslae gepaard gaan nie. Lewe Volgens hom het hulle die week lange ruskans gebruik om weer “van nul af” te begin sodat hulle weer kan fokus, herbeplan en van voor af voorberei. “Dit gaan ’n massiewe stryd wees,” het Barker gesê. “Ons weet Leopards is ’n span wat in die liga vir sy lewe veg. Dít is juis waarom die stryd soos ’n cup final sal wees. “Maar dis net so belangrik vir ons. ’n Positiewe uitslag sal ons weer in ’n posisie plaas waar ons wil wees. Dis om ’n top-agt-plek te behaal. “Ons voorbereiding was tot dusver solied en ons is naby daaraan om weer ’n volle groep spelers beskikbaar te hê,” het hy bygevoeg. Intussen sal Barker na verwagting weer op Sage Stephens se nommer druk as sy eerstekeuse-doelwagter. Stephens is in hul vorige 12 wedstryde in alle kompetisies bo Lee Langeveldt gekies. Stephens het op sy beurt gesê dis juis waarom hy die skuif van Cape Town City na Stellies gemaak het. Waak Hy sê dis Leopards se onvoorspelbaarheid gekoppel met die lang reis wat sy tol op die spelers kan eis. “Leopards is ’n baie moei­like span om baas te raak,” aldus Stephens. “Hulle is uiters gevaarlik op die teenaanval en ons sal daarteen moet waak.”