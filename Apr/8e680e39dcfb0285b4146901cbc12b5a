“ONS wou iets skep wat anders voel as enige Suid-Afrikaanse reeks wat ons tot dusver gesien het.” Amy Jephta, die briljante filmmaker van Mitchells Plain, en haar mederegisseur, die Paarlse boorling Ephraim Gordon, sê hulle wou ’n vars blik bied op Kaapstad met die vervaardiging van die komende reeks Skemerdans. Amy sê: “Ons hou baie van die noir genre, so ons het ’n estetika in gedagte gehad. “Baie van die reekse hier is baie helder, terwyl ons vind dat daar iets moois is aan die spel met donker en skadu’s. “Ons wou wys dat Kaapstad nie net die berg en die see is nie. Ons wil nie die berg en die see wys nie. “Ons wil die dieptes van die stad wys, die grinterigheid en die somber dinge, die harde lig – nie net die mooi natuurskoon nie.” Ephraim voeg by: “Hoe ons Kaapstad en haar mense uitbeeld, was belangrik. Niemand in die reeks is brandarm nie. “Hulle is miskien nie almal middelklas nie, maar die besluite wat hulle moet maak, is nie brood-en-botter-kwessies nie. Temas “Dit is belangrik om mense op die Kaapse Vlakte ook in daardie lig te sien – waar dit nie altyd ’n geveg om oorlewing en ’n geveg vir jou volgende maaltyd is nie. Daar is waardigheid in dit.” Die filmmaker-duo wat mekaar op universiteit ontmoet het, verduidelik die temas in hul Showmax Original. “Een van die temas vra: Kan jy ooit van familie ontsnap? “Skemerdans gaan oor die nalatenskap van een man, hoe almal steeds in sy skadu leef en hoe die familie verbind word deur ’n geheim in hul verlede. “Dit gaan ook oor mag. Almal in hierdie wêreld definieer mag ’n bietjie anders. “Party definieer dit volgens familie, party volgens mate­riële rykdom, party volgens sukses en party volgens die legende wat jy agterlaat, of die mitologie agter die man. “So, almal hou op een of ander manier aan mag vas, of probeer mag bekom. “Die ambisies in die reeks is groter.” Skemerdans is ’n neo- noir-moor­d­raaisel wat hom afspeel in die jazz-klub Oasis op die Kaapse Vlakte. Die klub is die middelpunt van ’n magstryd tussen twee broers, ’n woedende weduwee en ’n georganiseerde misdaadsindikaat.