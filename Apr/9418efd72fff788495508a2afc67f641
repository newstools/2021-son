DIT was die afgelope week 'n herhaling van Sassa-begunstigdes wat dae lank in lang rye buite die Bellville-kantoor moes staan. Son het Vrydag self die chaos buite dié kantoor aanskou ná klagtes oor die trae diens wat bejaardes, gestremdes en ander beneficiaries van die Suid-Afrikaanse Maatskaplike Sekerheidsagentskap ontvang. Honderde mense het buite die gebou op die hoek van Petrussastraat en Mazzurweg in die Bellville-middestad gestaan. Dit was buite duidelik dat die meerderheid van hulle nie voor die naweek gehelp gaan word nie. Ruweida Baker van Delft sê sy is gedwing om na die Bellville-kantoor te kom, want die Sassa-kantore in Delft is gesluit. Volgens haar het sy Donderdag naby die Sassa-kantoor geslaap. Dit het egter steeds nie Vrydag gelyk of sy gehelp gaan word nie, want sy was teen 14:30 nog ver agter in die lyn. Jerome Carrins van Ravensmead sê mense, ook vroue, moet sommer "net hier buite" hul nood verlig, want daar is geen toiletgeriewe nie. Carrins sê: “Hulle (Sassa) het ons local kantoor in Ravensmead gesluit, maar die situasie hier in Bellville is baie sleg. Ná die waterkanon-saga het niks verander nie!" Hy verwys na 'n voorval in Januarie buite die Bellville-tak waartydens die polisie begunstigdes, wie gewag het om gehelp te word, met waterkanonne natgespuit het. Sedert daardie voorval het die polisieminister, Bheki Cele, erken die gebruik van die waterkanon was onaanvaabaar. Hierdie is 'n ontwikkelende storie en Sassa het teen druktyd nog nie kommentaar gelewer nie. Son het wel ook die Wes-Kaapse minister van maatskaplike ontwikkeling, Sharna Fernandez, en Gillion Bosman, voorsitter van die Wes-Kaapse staande komitee oor maatskaplike ontwikkeling vir kommentaar genader. Fernandez het aan Son genoem sy is bewus gemaak van die situasie en haar kantoor probeer antwoorde kry. Ook Bosman het bevestig dat hy opvolg met Sassa-amptenare oor wat die probleem is en wanneer begunstigdes gehelp gaan word.