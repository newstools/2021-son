EDDIE Jones kan net nie die gifpenne en opmerkings in die Britse ­­media ontduik nie. Die beleërde hoofafrigter van Engeland se nasionale rugbyspan moes gister weer hoor hy tree soos ’n verraaier ­op. Dít oor sy betrokkenheid by Suntory Sungoliath, die Japanse rugbyklub. Dit volg ondanks die feit dat Jones al 20 jaar ’n profes­sionele verhouding met dié klub as eertydse afrigter en nou konsultant het. Jones beleef glad nie ’n goeie 2021 nie. Sy span het vanjaar se Sesnasies-toernooi in die tweede laaste plek afgesluit. Hulle kon slegs toetse teen Italië en Frankryk wen. Jones se kop is geëis. Maar, die RFU (beheerliggaam) het ná ’n ontmoeting met Jones en ’n hersiening van die ­seisoen besluit hy verdien om Engeland nog tot ná 2023 se World Cup in Frankryk af te rig. Die penne is egter gister weer in gif gedoop toe die All Black Beauden Barrett oor Jones se raad aan hom gepraat het en hoe dit vir hom goud werd is. Die RFU het toe ná die Britse media se geneul hieroor in ’n verklaring gesê: “Eddie het al vir 20 jaar ’n ooreenkoms as konsultant met ­Suntory. Sedert hy hom by die RFU aangesluit het, weet ons daarvan en ons is gemaklik daarmee. Hy konsulteer gedurende sy vakansie en sy rol bots nie met sy prioriteite met die Engelse span nie.”