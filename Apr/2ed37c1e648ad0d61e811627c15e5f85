GANSBAAI. – Cheslin Filander, die pa van die vermiste baba Chess­well Makampies, het gister weer in die Hermanus-landdroshof verskyn. Sy twee broers, Marlon en Leslie Johnson, wat ook aanvanklik gearresteer is, is Maandag weer vrygelaat. Dít weens ’n gebrek aan bewyse. Die eenjarige babaseuntjie Chesswell word nou al ’n week vermis. Hy het nog laas Saterdagaand by sy pa se huis oorgeslaap. Die pa se suster het die volgende oggend die seuntjie by sy ma se huis gaan soek. Hulle het heeldag na die baba gesoek en hom die Sondagaand by die polisie as vermis aangemeld. Die polisie het dieselfde aand na die babaseuntjie begin soek, maar sonder enige sukses. Volgens Mariana Visa­gie, ’n gemeenskapswerker, het hulle hul soektog na die buurte in Gansbaai uitgebrei. Visagie sê die afgelope week soek hulle nog onverpoos na die kind. Die inwoners help steeds met die soektog. Visagie sê: “ ’n Groep swart mammies help ons nou om na die baba in die woonbuurt te soek. “Ons is besig om inligting op te volg oor iemand wat die baba laas by ’n winkel in die woonbuurt gesien het. “Sover het die inligting nog niks opgelewer nie. Ons gaan maar voort met ons soektog.” Leidrade Die polisie het ook met die soektog gehelp en al drie keer die huis, omliggende area, bosse en stortingsterrein deursoek. Hulle het ook ’n polisie-snuffelhond en drones in die soektog gebruik. Die polisie fokus nou op die misdaadondersoek en volg leidrade op. Volgens kol. Winston Coetzee, die stasiekommissaris by die Gansbaai-polisiestasie, sal hulle aanhou soek terwyl hulle inligting inwin. Hulle hoop die ondersoekwerk sal meer inligting lewer. Chesswell se hartseer ma, Mandy Makampies, het ’n beroep op inwoners gedoen om met inligting na vore te kom as hulle weet waar haar babaseuntjie is of wat van hom geword het. Cheslin, die seuntjie se pa, het ’n misdaadrekord met ’n geskiedenis van kindermishandeling. Hy het sy vorige meisies se kinders ook mishandel.