HY BESKRYF dit as ’n afgryslike ervaring. Riaan Stuurman is erg ontsteld oor Belhar Superspar se dienste. Stuurman vertel hy het op 27 Maart op pad werk toe by die winkel gestop om vir hom iets te ete te kry. Hy sê sy eetlus was weg vir die biefkerrie toe hy daaraan begin eet en iets soos ’n visgraat in sy mond voel. “Ek het onmiddellik begin paniekerig geraak en die kos uitgespoeg.” Dis toe dat hy die skokontdekking maak van ’n gekoude plastiekstokkie, soos dié wat aan die label van ’n nuwe klere-item is. “Ek was onmiddellik naar en het aaneen gebraak by die werk totdat ek iets by die apteek moes kry,” vertel Stuurman. Stuurman sê behalwe dat hy so naar was, was hy ook bang vir siektes soos Covid-19 omdat dit vir hom duidelik was dat iemand aan die stokkie gekou het voordat dit in die kos beland het. Siek “Die gedagte dat iemand se mond daaraan was en dat dit uitgespoeg is, het my siek gemaak,” sê hy. Hy het die volgende middag teruggegaan na die winkel omdat hy op nagskof was. Stuurman sê die winkel­bestuurder was baie kalm en het aan hom gesê dat die werkers maskers dra en dat hulle nie toegelaat word om te eet wanneer hulle met kos werk nie. Volgens hom het sy erken dat dit lyk asof iemand aan die plastiek gekou het. Volgens hom sê die winkel die probleem kom van die verskaffer se kant af. Stuurman beweer ook dat die bestuurder wel vir hom ander kos aangebied het. Maar Stuurman sê hy sal nooit weer daar kos koop nie. Billy McClelland, ’n bestuurder by Spar, sê dit was met ontsteltenis dat hulle van die voorval verneem het. Volgens McClelland het die bestuurder wat daardie dag aan diens was, baie verskoning gevra en Stuurman se geld terugbetaal. “Stuurman het die winkel per e-pos gekontak, waarop ek geantwoord het die oomblik toe dit onder my aandag gekom het. “Ek het hom verseker dat gesondheids- en veiligheidstandaarde, sowel as gehalteversekering die belangrikste is in ons voorbereiding van voedsel en dat ons hierdie voorval in ’n baie ernstige lig beskou,” sê McClelland. McClelland voeg by dat hy Stuurman verseker het dat hulle alles in hul vermoë sal doen om te voorkom dat so ’n ongelukkige voorval weer gebeur. 