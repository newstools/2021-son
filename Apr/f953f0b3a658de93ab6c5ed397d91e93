DIT is nou al 'n jaar sedert Petronella Benjamin die eerste gesondheidswerker in die Wes-Kaap geword het om weens Covid-19 te sterf. SABC News berig familie en vriende het Donderdag hulde aan Benjamin gebring. Benjamin (62), wie vir baie bekend was as Ma Nellie, het vir 40 jaar as verpleegster gewerk. Sy is enkele dae voor haar aftrede dood. Haar verpleegsterdogter, Alicia Maart, dra vandag nog haar ma se uniform. "Dis
 'n eer vir my om dit elke dag te dra. Ek het al my ma se 
verpleegsterklere gehou. Dis soos 'n versameling. Ek voel 'n konneksie 
met haar," het Maart aan SABC News gesê. Haar kleindogter, Marcia Classen, sê agter elke statistiek is ’n verhaal van opoffering, hartseer en hopelik genesing. "Ons het vir onsself T-hemde gemaak met 'n foto op en ons maak maskers ook. Ons het beplan om hier op die 29ste te kom net om saam te rou," sê Classen. Son het verlede jaar berig Benjamin, ’n ma van vier, het voor die Paasnaweek met griep
 gebattle. “Haar kinders het haar tóé al gevra om nie weer werk toe te gaan nie. Haar
 aftrede was klaar bevestig vir 30 April. Maar toe sy weer op die been 
was, is sy terug werk toe. Dit was ná die Paasnaweek. Sy het gesê haar 
werk is nog nie klaar nie.” Rudy Cookson, haar swaer, het toe gesê Ma Nellie se werk by die kliniek in die Kaapse Middestad was soos haar tweede familie.  