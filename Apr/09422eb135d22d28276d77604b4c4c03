ALBERT Fritz, minister van gemeenskapsveiligheid in die Wes-Kaap, is bekommerd oor die hantering van misdaad­sake waarin vroue leed aangedoen word. Hy kla oor die gebrekkige diens wat by polisiestasies aan verkragtingslagoffers ­gebied word. Luidens polisiestatistieke is 131 gevalle van verkragting tussen 1 Maart en 31 ­Desember 2020 by die ­Mitchells Plain- en Lentegeur-polisiestasie aangemeld. In net 83 van dié gevalle (net 63%) is daar arrestasies gedoen en sake is aanhangig gemaak. Maar 3 maande nadat sake gemaak is, is dit onbekend wat van die ander 48 sake geword het. Weerloos Van die 83 sake wat wel voortgaan, is 59 verdagtes verhoorafwagtend. Net een van die 131 sake het begin. Nog niemand is gevonnis nie. Fritz sê: “Ons laat ons vroue in die steek. Ons faal die weerloses in die gemeenskap. “Dink net aan al die trauma waardeur dié vroue moet gaan om moed te kry om die sake te gaan aanmeld en dan vorder die saak niks. “Van ál 131 is nog net één saak in die hof.” Die departement van ­gemeenskapsveiligheid kyk na verskillende maniere om gender-based violence te pak. Een daarvan is dat die Court Watching Brief Unit (CWBU) op gendergeweldsake moet fokus. Trauma “Ons het ’n funksionele strafregstelsel ­nodig wat slagoffers van ­geweld en misdaad kan help. “Dis onaanvaarbaar dat slagoffers van verkragting en gender-based violence deur dié sekondêre trauma moet gaan omdat die regstelsel nie reg werk nie. “Die stelsel moet verseker oortreders word ­aangekla en gevonnis.” Die minister het gesê hy gaan aan die Wes-Kaapse polisieombudsman skryf en vra dat ’n ondersoek gedoen moet word na hoe verkragtingsake aangemeld en deur die polisie hanteer word. “Ons sal dan die polisie kontak en kyk hoe ons kan help om dienste te verbeter.