TWEE tieners en ’n 30-jarige man is die naweek in verband met die moord op die oudnuusman Lourens de Villiers gearresteer. De Villiers (66), 'n oudnuusregisseur van die SABC, se liggaam is verlede week met veelvuldige beserings buite sy woning net buite Calitzdorp gevind. Sy gesteelde Hyundai-bakkie is later verlate in Matjiesfontein gevind. Sers. Chris Spies, 'n polisiewoordvoerder, sê in 'n polisieverklaring die deurbraak het gekom toe ’n 14-jarige homself Saterdag aan die polisie oorgegee het. Speurders is dieselfde dag na ’n huis in Bergsig waar hulle gesteelde items van die oorledene sowel as sy bakkie se sleutel gevind het. Die 30-jarige huiseienaar is in hegtenis geneem. Die derde verdagte is Sondagoggend gearresteer toe nog ’n 15-jarige positief met die misdaad verbind is. Al drie verdagtes gaan van moord en die besit van gesteelde goedere aangekla word. Spies sê nog klagte kan later bygevoeg word. Die Wes-Kaapse polisiebestuur het die polisielede bedank wat onverpoosd gewerk het om die verdagtes vas te trek.