STRAALTJIES bloed wat langs die sypaadjie afloop ... Sowat drie ure nadat twee mans koelbloedig doodgeskiet is, het hul bloed steeds in die straat gevloei. Dís die tragiese toneel wat hom gisteroggend in Hengelaarstraat in Beacon Valley, Mitchells Plain, afgespeel het. Die twee mans, Chadley “Cheesy” Brikkels (21) en ene Neil (48), se voos geskiete lyke het op die sypaadjie in die gietende reën gelê. Die reën kon nie eens nuuskierige agies weghou wat na die toneel gemol het nie. ’n Inwoner wat net ’n klipgooi van die moord­toneel af woon, sê hy het omstreeks 05:00 die skote hoor klap. “Ek het agt skote gehoor. Toe hoor ek hoe ’n kar se deure klap en hoe die kar vinnig wegtrek. “Toe ek buite gekom het, het ek die twee se lyke daar sien lê. “Die een is deur sy kop geskiet en die ander in sy bors.” Daar word gegis dat die moorde bendeverwant is, veral omdat die ganse Mitchells Plain deesdae ’n brandpunt van bendeverwante skietvoorvalle is. Terwyl die forensiese span die lyke opgetel het, het ’n antie oor Chadley se lyk gestaan en in trane uitgebars. Dit was sy mammie, Tracey Brikkels (40). Verander In ’n onderhoud met Son het Brikkels gesê sy wil dit duidelik maak dat haar seun by bendes betrokke was. Sy wil dit glad nie wegsteek nie. Volgens haar was haar seun egter besig om sy lewe te probeer verander. “Kyk, al was hy ’n gangster, is dit steeds my seun wat ek verloor het. “My seun was op pad na sy uncle om hom met iets te gaan help toe hy geskiet is. Ek het nie eens die skote hoor klap nie. “Sy laaste woorde aan my was dat hy my later gaan sien. “As ek hom maar net eerder gevra het om by die huis te bly ...” Die mammie sê sy glo die skietery moet bendeverwant wees. “Buite op straat was hy iemand anders, maar ek onthou hom as ’n lieflike, soet klong. “Dis net wanneer hy die drugs gebruik het dat hy ’n different persoon was, maar ek glo dat hy besig was om sy lewe te verander, want ek kon dit sien.” Volgens Brikkels was haar seun en die ander ou, net bekend as Neil, vriende. ’n Polisiewoordvoerder, kapt. FC van Wyk, sê hul ondersoekspan is tans besig om alle moontlike leidrade op te volg. Die polisie ondersoek ook die twee klagte van moord. Enige een met inligting kan die ondersoekbeampte, konst. Edwin Jordaan, by 082 777 8076 bel.