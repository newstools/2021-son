“DIS onnodig.” Só sê die Biervereniging van Suid Afrika (Basa) oor pres. Cyril Ramaphosa se nuutste aanpassing van die lockdown-regulasies. Son het gister berig dat pres. Ramaphosa Dinsdagaand afgekondig het drankverkope vir off-site verbruik sal die komende Paasnaweek verbode wees. Klante sal egter hul drankies tot 23:00 in kroeë, restaurante, shebeens, hotels en op wyn­plase kan geniet. Basa se CEO, Patricia Pillay, sê: “Die regering het weereens ’n onnodige en hardhandige toenadering gekies teen ’n bedryf wat meer as ’n miljoen lewens ondersteun. “Meer as 85% van craft-biervervaardigers loop die risiko om hul deure weens die vorige regeringsverbiedings te sluit.” Volgens Pillay heers daar altyd onsekerheid oor wanneer alkoholverkope weer verbied sal word, veral rondom vakansiedae. Sy sê die verbod is onregverdig. Pillay verduidelik: “Daar is tans geen toename in (Covid-19)-gevalle nie, selfs al is die alkoholbedryf oop. “Daar is ook geen vermeerdering van trauma-hospitalisering aangemeld om die sluiting van verkope vir off-site verbruik van alkohol oor die Paasvakansie te regverdig nie. Sin “Daar is ook geen wetenskaplike bewyse dat die off-site verbruik van alkohol tot ’n toename in die verspreiding van die virus sal lei nie.” John Steenhuisen, DA-leier, sê dit maak nie sin om mense te vra om nie rond te loop nie, maar hulle dan te verbied om drank by hul huis te geniet. Sinawo Tambo, ’n EFF-woordvoerder, sê op sy beurt dis onverantwoordelik van Rama­phosa om drankverkope vir off-site verbruik te verbied. Volgens Tambo kan die feit dat drankverkope vir off-site verbruik verbied word daartoe lei dat mense by kroeë of shebeens sal gaan drink en dan dronk huis toe ry of stap.