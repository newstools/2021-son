“DIT lyk nou asof die bus vorentoe beweeg.” Só het David Brits, kaptein van die Maties, sy span se vertoning gister opgesom nadat Maties die UWK in die Varsity Cup-kompetisie in Pretoria ’n rugbyles geleer het. Die span van Stellenbosch was met 43-21 baas. Die Maties het laas week in hul eerste game van die kompetisie met 20-26 teen die Ikeys vasgeval, terwyl UWK met 28 elk teen Shimlas gelykop gespeel het. Brits se span het egter met ’n ver­beterde vertoning vorendag gekom deur altesaam sewe drieë teenoor die drie van Udubs te druk. Brits was uiteraard gelukkig dat sy span sy eerste oorwinning kon kry. Hy sê: “Ja, ons is weer op koers ná Maandagaand se nederlaag. “Daar is baie positiewe dinge­ wat ons uit die game kan vat, maar daar is ook baie aspekte waaraan ons nog moet werk. Ons sal dit as motivering gebruik vir Sondag se game teen Wits.” Nevaldo Fleurs, die Maties se vlugvoetige heelagter, het voortreflike rugby gespeel en is welverdiend as Player that Rocks aangewys. Hy’t agterna gesê: “Dinge het nie altyd volgens plan verloop nie, maar ek is baie trots op die boys en die manier hoe ons by die stelsels gehou het. “Wanneer ons by die plan gehou het, het ons gevaarlik gelyk. “Daar was ’n groot verbetering op ons laaste game wat ons Sondag gespeel het.” Jason Alexander, kaptein van UWK, sê sy span het goed begin en nooit tou opgegooi nie, maar ’n gebrek aan dissipline het hulle gekniehalter. “Die Maties is ’n span van gehalte. Hulle het die geleenthede uitgebuit wat ons hulle gegee het. “Ons sal voortaan net ons dissipline moet opknap en nie onnodige strafskoppe afstaan nie. “Ons fokus is nou op ons volgende game teen die Madibaz.”