DIE gewese prokureur van Limpopo, wat tereg staan weens die moord op sy vier kinders, sê hy word geframe. Lucas Phasha (52) het aan regter Gerrit Muller in die hooggeregshof in Polokwane gesê sy halfbroer, Nelson, en ander sit agter die komplot. Volgens Phasha het 'n plaaslike sakeman die moorde gepleeg nadat 'n saketransaksie skeefgeloop het. Hy word daarvan beskuldig dat hy sy vier kinders, Katlego (9), Joyce (7), Thsepo (5) en Adel (3) op 17 Februarie 2020 in die Ga-Phasha Village, die Sekhukhune-distrik, vermoor het. Drie van die kinders is met 'n byl doodgekap terwyl die jongste se kop met 'n groot klip vergruis is. Die lyke is die volgende dag op twee verskillende plekke gevind. Lucas het Donderdag volgehou Nelson en die sakeman sweer saam om hom tronk toe te werk. "Selfs Sylvia (Phasha se vrou) het my teen Nelson gewaarsku. Dat hy wil hê ek moet tronk toe gaan. Sy het gesê hy (Nelson) sal dit laat lyk asof ek my vrou en kinders vermoor het." Lucas sê ook die getuienis deur sy bure, Alfred Mabitlela en neef Raymond Phasha, dat hy erken het hy het die moord gepleeg, is vals. - News24