DIE brand by die Charlotte Maxeke-hospitaal in Johannesburg raak nie net die pasiënte en werkers nie, maar ook sakemense. Taxibestuurders, wat nog herstel van die finansiële verliese weens Covid-19, word deur nog ’n verlies aan inkomste in die gesig gestaar. News24 berig ’n groep taxibestuurders, wat pasiënte van en na die hospitaal vervoer, word ook direk geraak deur die brand wat Saterdag in die hospitaal uitgebreek het. Werkers van die hospitaal moes intussen geskuif word na ander hospitale en lyke van die hospitaal se lykshuis is na die Sizwe Tropical Diseases-hospitaal in Edenvale geneem. Kroniese pasiënte wat hul medikasie moes afhaal by die hospitaal is aangeraai om nabye gesondheidsfasiliteite te besoek. Die hospitaal was Maandag verlate met net ’n paar werkers wat buite die hospitaal gesien is. 'n Handjievol taxi’s het buite gestaan en wag vir ’n wonderwerk om te gebeur. Smouse wat geld maak deur buite die hospitaal besigheid te doen was nêrens te vinde nie. Van die taxibestuurders sê die brand het net sout in hul wonde gevryf en dat hulle die volgende paar dae sal moet skarrel om te oorleef. - News24