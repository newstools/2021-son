GENADENDAL. – Ouma Lorraine Jantjies (78) was gister presies twee maande vermis. Volgens George Williams van Track N Trace beoog hulle om snuffelhonde en skandeerders wat menslike beendere opspoor, in hul volgende soektog te gebruik. Williams sê: “Ons het al twee soektogte gehou en dit het nog niks opgelewer nie. “Die area hier by ons is baie klipperig en dit is onmoontlik om ’n lyk daar te begrawe of weg te steek. “Ons het areas in die gebied geïdentifiseer waar sagte grond is, waar ons volgende keer gaan soek. Die polisie gaan snuffelhonde gebruik en ook skandeerders wat menslike beendere kan opspoor. “Die polisie volg leidrade op ná gerugte dat die tante vermoor kan wees. “Daarom gaan die polisie van snuffelhonde en skandeerders gebruik maak. “Ons volg ook inligting op met trokbestuurders wat die roetes na Johannesburg ry nadat sy laas langs die hoofpad gesien is. “Sy is oorspronklik van Johannesburg en woon die afgelope drie jaar al in Ge­nadendal. “Sy lei aan Alzheimer’s en dit kan wees dat sy terug is na haar geboortedorp. “Ons is ook besig om navrae by lykhuise en hospitale op die betrokke roete te doen.” Volgens Albert Adams, ’n familielid, is daar gerugte dat haar seun wat drugs gebruik, moontlik met sy ma se verdwyning verbind kan word. Daar word beweer hy het vir die vrou wat glo saam met hom drugs gebruik, gesê om te lieg dat sy sy ma teen die hoofpad gesien het. Die vrou het later haar storie verander en gesê die klong het sy ma se kop teen die muur in hul huis gestamp, maar sy weet nie wat verder gebeur het nie. Die seun is intussen in die tjoekie weens ’n ander saak van aanranding. Bekommerd Die dag van Jantjies se verdwyning het haar man, Freddie, na die kliniek gegaan en sy vrou was nie by die huis toe hy die middag van die kliniek af terugkom nie. Hy was bekommerd omdat sy vrou aan Alzheimersiekte ly en hy het hul seun gevra om na haar te gaan soek. Hulle kon haar nie opspoor nie en hulle het al oral by die lykhuise en hospitale in die area navraag gedoen. Jantjies het laas ’n swart langbroek en blou bloes aangehad. Sy ly ook aan lae bloeddruk en kry floutes. Volgens die polisie gaan die ondersoek en soektog na die vermiste vrou steeds voort. Enige een met inligting kan Adams by 083 445 9787 bel of kontak die plaaslike polisie by 028 251 1000.