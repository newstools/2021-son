FAMILIES van inmates wat al langer as 20 jaar in die tjoekie sit, wil hê hul geliefdes moet op parool vrygelaat word. Honderde familielede het Maandag na die parlement opgeruk tydens ’n landwye optog en ’n memorandum aan ’n beampte van die departement van justisie en konstitusionele ontwikkeling oorhandig. Hulle voel die paroolraad diskrimineer teen hul familielede wat in die gevangenis is. Een van die mammies wat die optog bygewoon het, se seun sit nou al langer as 22 jaar by Drakenstein in die tjoekie. Die mammie (63) van Silvertown in Athlone sê: “My seun het twee life sentences gekry en was al drie keer voor die paroolraad. Elke keer word sy aansoek afgekeur oor hy nie al die programme voltooi het nie. “Dit is nie sy skuld dat hy nie die programme voltooi het nie. Vergifnis “Die programme word nie aangebied nie of die programme wat aangebied word, word net halfpad aangebied. “Ek weet wat hy gedoen het, is verkeerd. Daar is iets soos tweede kanse in die lewe. En wie is ons om te oordeel? “Hy het al vergifnis gevra vir wat hy gedoen het, maar steeds word hy gepenaliseer. “Hy was 21 jaar oud toe hy tronk toe is en is nou al 44 jaar oud. Ek glo en bly hoop dat hy eendag huis toe sal kom.” ’n Ander betoger sê: “My broer is al 22 jaar in die gevangenis. “Hy het vir die afgelope 18 jaar nog niks ander sake in die tronk opgetel nie. Hulle hou hom in die tronk nadat hy vir parool kwalifiseer. “Elke keer word sy profile net teruggestuur oor hy nie al die programme voltooi het nie.” Dié familielid sê ook dis nie die gevangenes se skuld dat dit gebeur nie. “Hy wag nou al twee jaar vir ’n antwoord om parool te kry.” Volgens die familielid was haar broer 23 jaar oud toe hy tronk toe is vir ’n moordsaak en is nou 45 jaar oud. ’n Vrou van Mitchells Plain sê: “My man is al 20 jaar in die tronk en dis tyd dat hy huis toe kom. Hy is daar vir moord en het ’n life sentence gekry. “Hy is al oor en oor gerehabiliteer.  Sy kinders was babas toe hy tronk toe is en is nou al grootmense. “Albei sy ouers is ook al dood terwyl hy in die tronk was. “Dit is so onregverdig dat gevangenes wat korttermyn-tronkstraf uitdien so gou op parool uitkom. Dan eindig hulle maar net weer op in die tronk.” Teruggestuur Zainab Jones van die Concerned Family Members of Offenders sê: “Al die gevangenes wat voor Oktober 2004 gevonnis is, kom ná 12 jaar vir parool in aanmerking. “Die minister maak gebruik van vertragingstaktiek en die gevangenes wat vir parool kwalifiseer se profiles word teruggestuur oor hulle nie al die programme voltooi het nie.”