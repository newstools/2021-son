WORCESTER. – Hul dogter en kleinseun se wrede moord met ’n hamer lê nog vlak in hul gemoed. In November 2020 is inwoners van Roodewal erg geskok deur die moorde op die ma Melvinia Adler (30) en haar seun, Jovante Adler (10). Melvinia se boyfriend, Moegamat Fortuin (41), is kort daarna aangekeer. Vrydag is familie van die slagoffers weer nie toegelaat om die verrigtinge in die hof by te woon nie. Weens Covid-19-regulasies is daar by vorige hofverskynings ook niemand in die landdroshof toegelaat nie. Joanie van Wyk, Melvinia see grootmaakma, meen nou op vlak 1 van die pandemie mag familie mos maar in die hof toegelaat word. Sy sê: “Ons is Vrydag weer in ons spore gestop en kon nie by die hof ingaan nie. Dít terwyl ander mense die go-ahead gekry het.” Volgens Van Wyk kan niemand redes verskaf waarom hulle nie na die saak mag gaan luister nie. “Dit is nou al ’n lang ruk dat onse kinders so wreed vermoor is. Ons moet immers weet wat met die saak gebeur en wat aangaan,” meen sy. Van Wyk kla die speurders kom lig hulle nie eens in hoe die saak nou vorder nie. Van Wyk sê hulle hou steeds plakkaat-optogte voor die hofgebou teen borgtog. By sy laaste verskyning was dit duidelik ander gevangenes het Fortuin wreed aangerand.