BYT vas en moenie dat dit die einde beteken nie. Dís die raad wat Ryno Liebenberg vir die jong Rowan Campbell het nadat hy onlangs die Suid-Afrikaanse supermiddelgewig-titel by Emperors Palace gewen het. Liebenberg het Campbell flenters geslaan voordat die skeidsregter genadiglik die geveg stopgesit het. “Ek weet waarvan ek praat, want ek was ook in 2014 in so ’n posisie teen Eléider Álvarez in Monte Carlo toe hy my stukkend geslaan het,” sê hy. Volgens Liebenberg het Campbell alles reg gedoen vir die geveg. Harder “Hy het ’n puik afrigter gehad, ’n kondisioneringsafrigter en ’n kopdokter. “Tog het alles vir hom verkeerd geloop. “Moenie probeer om harder te oefen nie, want ’n mens kan tog net só hard oefen. Gaan kyk eerder wat verkeerd geloop het en werk daaraan. “Rowan het die potensiaal om hoogtes te bereik, want hy is iemand wat hard werk. Ek dink dis ook belangrik om nie altyd dieselfde sparring partners te gebruik nie. “Ek het byvoorbeeld Johnny Muller se hulp ingeroep vir die geveg en dit het wondere vir my gedoen,” sê Liebenberg. Die SA kampioen sê baie mense probeer hom ompraat om nog een keer in Suid-Afrika te boks.