’N SOLDAAT (44) in
die Suid-Afrikaanse
Nasionale Weermag (SANW) staan tereg vir poging
tot moord nadat hy sy seksmaat na bewering
doelbewus en met voorbedagte rade met MIV
besmet het. Die beskuldigde, wie se
naam nie genoem mag word nie om die slagoffer se identiteit te beskerm, het vandeesweek in die landdroshof in Pretoria
verskyn. News24 berig die saak is uitgestel sodat die beskuldigde kan
pleit op die aanklag van poging tot moord. Die beskuldigde is ’n stafsersant
wat by die SANW se eenheid vir spesiale magte in Phalaborwa, Limpopo, gestasioneer is. Volgens die SANW is die beskuldigde gereeld getoets vir MIV en in
Oktober 2007 is hy positief getoets vir dié virus. Hy het in 2016 romanties betrokke geraak by die slagoffer waarna hulle gereeld  
tussen Desember 2016 en April 2017 onbeskermde seks gehad het. Die beskuldigde het haar egter nie vertel van sy MIV-status
nie en sy het geglo hy is negatief. Die staat beskuldig die soldaat
daarvan dat hy die slagoffer opsetlik probeer vermoor het deur
onbeskermde seksuele omgang met haar te hê en so te
veroorsaak dat sy met MIV besmet is. Die pleit en die verhoor sal na verwagting op 29 Junie begin, berig News24.