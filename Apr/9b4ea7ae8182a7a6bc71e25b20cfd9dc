DIE polisie in die Oos-Kaap het hul skok en teleurstelling uitgespreek oor gemeenskapslede van LadyFrere wat die reg in eie hande geneem en ses jong mans vermoor het. Die mans was tussen 21 en 27 jaar oud. Brig. Tembinkosi Kinana, 'n polisiewoordvoerder, sê die polisie is Woensdag ingelig oor vier jong mans wat op 'n oop veld in die woonbuurt Zingqolweni uitgebrand is. Terwyl die cops op die toneel besig was, is inligting ontvang oor nog twee mans wat in 'n nabye woud opgehang is. Nog 'n man het ontsnap en word tans in 'n hospitaal behandel. "Die motief vir die moorde is nog nie bekend nie, sê Kinana. Lt. genl. Liziwe Ntshinga, Oos-Kaapse polisiekommissaris, het die 72-uur aksieplan in werking gestel om te verseker alle nodige hulpbronne word ingespan om die verdagtes op te spoor. "My magte gaan nie slaap totdat die hartelose misdadigers gevind word nie. Ons lewe in 'n land wat deur die oppergesag van die reg regeer word en daarom kan ons nie toelaat dat wetteloosheid en anargie ongestraf in ons gemeenskappe kan voortgaan nie. "Dié wat verantwoordelik gevind word vir dié wreedheid op menselewens, moet 'n plekkie agter tralies kry." Ntshinga sê mob justice bly 'n ernstige oortreding en dié wat hulle daaraan skuldig maak, moet die nagevolge dra.