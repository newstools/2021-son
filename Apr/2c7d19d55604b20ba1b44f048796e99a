ZOAR. – “Daar innie platteland gaan djy na ’n plek, Zoar, toe. Djy gaan net met 1 000 food parcels (hande klap) en djy wen die vote!” Dit is hierdie gewraakte woorde wat glo deur Angus McKenzie, DA-raadslid in Kaapstad, in ’n video gebruik is wat die inwoners van Zoar die duiwel in het. Dis glo gemaak terwyl McKenzie rondom ’n spitbraai gesit het. Gillion Bosman, DA se kiesafdelingshoof van Kannaland, waaronder Zoar val, moes ook nou brandweerman speel en die vure probeer blus. McKenzie het dié week weer per e-pos aan Son gesê: “Die video is ge-edit. “Die oorspronklike eienaar van die video stem saam.” Hy het ’n link na die video aangeheg. Riaan Bell, ’n prominente inwoner en sakeman, braak gal: “Hulle dink niks van Zoar se mense nie. Ontslae “As hul nonsens uitkom, het hy wragtig hierdie flou verskoning? Nog ’n teken van wat hy van Zoar se mense dink.” Denvor Klink, ook ’n bekende sakeman, noem die party die Devil’s Alliance. “Jou lewe is ’n food parcel werd? Raak ontslae van die DA.” Bosman sê: “Ek was geskok toe ek die video sien. Die indruk wat gewek word, is dat die DA kospakkies gebruik om stemme te wen. “Dit is nie die geval nie. Ons werk hard in Zoar om kiesers in te lig dat die DA die beter keuse vir Zoar is. “Alle kospakkies is uitgegee deur disaster management. “Die vrywillige sopkombuise wat deur Zoar-inwoners self bestuur is, spreek vanself. Die mense van Zoar is trots en baie polities betrokke. “Ek dink dit is ’n belediging vir enige persoon van enige politieke party om te dink mense kan met food parcels omgekoop word.”