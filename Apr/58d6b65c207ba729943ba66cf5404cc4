VOORMALIGE werknemers van ’n groot visserymaatskappy beweer hul eks-werkgewer steel van hulle. Sowat 50 van dié ontstoke voormalige werkers het Woensdag buite die kantore van Oceana Group Limited in die Kaapse middestad betoog. Die optog hou verband met die Oceana Empowerment Trust (OET) wat die maatskappy in 2006 gestig het om sy swart en bruin werkers te benefit. Onder die OET het werkers aandele as deel van ’n BBBEE-program ontvang. Hulle beweer nou die maatskappy besteel hulle deur belasting by van dié aandele-uitbetalings af te trek. Dirk Alfred (64) sê hy was in 2019 een van die oudste bestuurders in die maatskappy toe hy afgetree het. Alfred, van St. Helenabaai, sê hy het egter net R6 000 se kontantuitbetalings in dividende ontvang. Hy sê kwaad: “Ek het sedert 1976 vir Oceana gewerk. Ek was eers by die Lambertsbaai-visaanleg voordat ek in 1993 na St. Helenabaai geskuif is. “Ek het oor die jare so baie van my tyd en alles vir dié maatskappy gegee. Ek het nie naweke geken nie, want as ek nie aan diens was nie, dan was ek op bystand. Die maatskappy het só baie vertroue in my gehad dat hulle my in 2019 gevra het om ’n plant in Velddrif te red. “Local mense wou dit gesluit het, want dit het gestink, toe roep hulle vir my. Maar dis die dank vir stank wat ek nou kry. Wat is R6 000?” Gertruida Goosen van Lambertsbaai sê op haar beurt sy het 35 jaar vir die maatskappy gewerk. “Ek is hier omdat Oceana my benadeel het. Ek is werkloos, maar hulle vat ’n klomp belasting van my af en ek is ontevrede daaroor. Hulle kan my nie so belas terwyl ek werkloos is nie. Hulle praat ook van ’n lening wat hulle beweer ons hulle skuld.” Tiana Fataar, ’n woordvoerder van Oceana, sê sowat 2 400 beneficiaries, hul families en gemeenskappe het by OET baat gevind. Befonds “Ten spyte van die trust se werk om duisende te bemagtig, is daar ’n paar mense wat nie verstaan hoe dit werk met sy finansiële details nie,” sê sy. Fataar sê verder die sogenaamde lening spruit uit ’n kontantuitbetaling aan die werknemers wat deur ’n kapitaalbydrae tot die trust befonds is. “Daar is na die capital contribution as ’n lening verwys sodat dit beter kan verstaan word, want die trust moes dit terugbetaal het. Dis die standaard in trusts van dié aard.”