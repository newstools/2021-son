DIE Universiteit van KwaZulu-Natal (UKZN) sê weens Covid-19 ervaar hy ’n groot tekort aan lyke wat vir onderrigdoeleindes geskenk word. Die universiteit moet tydens die pandemie lyke van ander provinsies aanry. Dr. Pamela Phillay, ’n dosent in die departement kliniese anatomie, sê al neem die aantal liggaamskenkings toe, het hulle steeds ’n kritieke tekort vir ’n volhoubare disseksieprogram. Volgens Pillay het hulle sedert 2016 gemiddeld 28 lyke per jaar gekry wat aan hulle geskenk is vir onderrig en navorsingsdoeleindes. Pillay voeg by dat hulle hul lykskenkingsveldtog na virtuele ruimtes soos die sosiale media, You Tube en webinars sal verskuif. Celumusa Mbokazi, ’n senior tegnikus in die afdeling kliniese anatomie, verduidelik dat skenkings op die volgende gronde uitgesluit is: As ’n nadoodse ondersoek op die lyk gedoen is, as die dood voorgekom het tydens of ná ’n groot operasie, in gevalle van ’n onnatuurlike dood, as die persoon buite KZN dood is, selfmoord of enige kriminele doodsoorsaak, en indien die persoon aan Covid-19, pokke, miltsiekte en virale hemorragiese koors dood is. – News24