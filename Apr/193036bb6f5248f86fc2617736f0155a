CORNAL Hendricks is nie laas week na die Bokke se belyningskamp vir Bulls- en Lions-spelers genooi nie. Dit beteken Hendricks sal waarskynlik nie vir die reeks teen die Britse en Ierse Leeus oorweeg word nie. Die Bulls se binnesenter was ongetwyfeld vanjaar die beste nr. 12 in Suid-Afrika. Met binnesenters soos Damian de Allende (Munster), André Esterhuizen (Harlequins) en Frans Steyn (Cheetahs) wat steeds beskikbaar is, lyk Hendricks se kanse om weer toetsrugby te speel, nie so goed nie. Hendricks het egter gewys dat hy baie meer met die bal in die hand as De Allende en Esterhuizen kan bied. By die Sharks is spelers soos Curwin Bosch, Ox Nché, Fez Mbatha, Thomas du Toit, Siya Kolisi, Sikhu­mbuzo Notshe, Sanele Nohamba, Jaden Hendrikse, Yaw Penxe, Lukhanyo Am, S’bu Nkosi en Aphelele Fassi genooi. Ná hul besoek aan Pretoria, Johannesburg en Durban het die Bok-afrigtingspan en die spelers gister saam met die Stormer-spelers by die Cullinan Hotel in die Moederstad saamgetrek. World Cup-Springbokke soos Pieter-Steph du Toit, Steven Kitshoff, Bongi Mbonambi, Frans Malherbe, Herschel Jantjies, Damian Willemse en Warrick Gelant sou almal gister se sessie bygewoon het. Ander spelers van nasionale belang wat ook daar behoort te gewees het, is Scarra Ntubeni (haker), die slotte Marvin Orie, Salmaan Moerat, JD Schickerling en die agtstemanne Juarno Augustus en Willie Engelbrecht. Engelbrecht (28) het hom onlangs van die Pumas by die Stormers aangesluit om die Kapenaars se losvoorspeler-spens aan te vul. Spelers soos Orie en Ntubeni is die enigste twee wat reeds toetsrugby gespeel het. Met Bok-slotte soos Lood de Jager en RG Snyman tans op die krukkelys, kan jong hemelbesems soos Moerat en Schickerling vir seker hul kans in die Bokke se enjinkamer aangryp.