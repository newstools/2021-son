GEEN werker verwag om heelmaand hard te werk net om aan die einde te kom en geen betaling te ontvang nie. Dis wel wat met ’n groep erg ontstelde mense gebeur het toe ’n vermeende scammer hulle ingeloop het deur hulle verniet te laat werk. Shaheen Daniels (26) van Mitchells Plain vertel hulle was ’n hele groep jong mense wat einde Januarie kontrakte geteken het om vir ene Dameon Prins as data capturers vir sy besigheid, Qnique, te werk. “Hy het gesê hy gaan ons R5 000 betaal en ’n ekstra R2 000 kommissie.” Teen die einde van Februarie moes hulle uitvind dat almal afgedank is en dat hulle geen betaling sal kry vir die harde werk wat hulle gedoen het nie. Prins het aan die groep gesê finansieel kan hy nie die besigheid bedryf nie en hy gaan dit toemaak. Volgens Daniels het Prins net gesê hy het ’n kontrak verloor en hy sal hulle nie kan betaal nie. Die groep van 15 was geskok dat Prins dit aan hulle kon doen. Wat dinge vererger, is dat van die mense in die groep Prins persoonlik ken. “Ons almal het al voorheen met hom gewerk by vorige maatskappye en hy het ons vertroue opgebou sodat almal hom vertrou het,” vertel die ontstelde Daniels. Gekanselleer Shameerah Brown (27) van Retreat noem sy het nagte gewerk en min geslaap. “Alles ingesit net sodat ek Prins se werk gedoen kon kry. “Ek het baie moeite en tyd ingesit om die beste werk te lewer en ál my targets te maak.” Brown vertel Prins het haar gebel en gesê dat die kliënt sy kontrak gekanselleer het en dat dinge nie uitgewerk het nie. “Hy het gesê hy gaan die laptop kom haal wat hy aan my gegee het om te werk en gesê ek moenie worry nie, hy gaan dinge uit­sorteer.” Harteloos Daarna is beloftes aan van die ander ook gemaak. Daar is aan hulle gesê alles sal uitgesort word en hulle moet net geduldig wees. Brown beskou Prins as harteloos, want baie van hulle het hul werke gelos om vir hom te werk. Sy het ook ’n babatjie vir wie sy moet sorg. Zubayr Salie (20) van Athlone is steeds geskok en kan nie glo dat Prins dit aan hulle gedoen het nie. Salie was Prins se regterhand en het alles namens hom gedoen, min wetend dat Prins hulle almal “sal scam”. Hy sê Prins is baie manipulerend en is ’n baie private mens. Volgens Salie moes hy op en af ry en vergaderings namens Prins bywoon. Weke ná die gebeure het hulle gesien Prins plaas ’n advertensie dat hy mense soek wat vir hom moet werk. Dis toe dat die groep besef iets is nie lekker nie en dat dit Prins se manier is om mense te scam. Salie noem hy het sy vorige werk verloor van agter Prins, wat toe sy bestuurder was, aangaan. Die groep wil nou ander waarsku om waaksaam te wees. Son probeer sedert ver­lede Vrydag om met Prins kontak te maak. Herhaalde e-posse, SMS’e en Whats­App-boodskappe is gestuur en oproepe is ook sonder enige sukses gemaak.