SPANNING heers tans in die taxi-bedryf nadat die president van die Cape Amalgamated Taxi Association (Cata) koelbloedig doodgeskiet is. Victor Wiwi (57) is gisteraand op die N2 by ­Borcherds Quarry in ’n voertuig geskiet terwyl hy en nog twee mans op pad terug was vanaf ­Laingsburg, waar hulle Woensdag ’n vergadering ­bygewoon het. Wiwi is noodlottig gewond en na die hospitaal geneem, maar hy het later ­daar afgesterf. Die ander man het op die toneel gesterf. Nog een is ernstig gewond en na die hospitaal geneem. Volgens die Wes-Kaapse minister van vervoer en openbare werke, Bonginkosi ­Madikizela, het die ­skietvoorval gebeur twee ure nadat hy ’n oproep van Wiwi gekry het om hom in te lig oor die vergadering wat hy in Laingsburg ­bygewoon het. Madikizela het lede van Cata gevra om kalm te bly en die cops toe te laat om hul werk te doen om uit te vind wat die oorsaak van die taxi-moorde in die provinsie is. Skietery Hy het Wiwi as ’n ­gerespekteerde leier ­beskryf wat gestreef het na vrede en om die taxi-geweld te stop. Tientalle mense is ­verlede jaar al in die voortslepende taxi-verwante skietery in die Wes-Kaap dood. Volgens kapt. FC Van Wyk, ’n polisiewoordvoerder, het die voorval ­omstreeks 21:45 by die Borcherds Quarry-afrit in die rigting van Nyanga plaasgevind. Van Wyk sê: “Metro­polisielede het die voertuig langs die N2 gekry. “Hulle het ’n 48-jarige man in die silwer Toyota Fortuner gekry en ’n 57-jarige man wat buite die voertuig gelê het. Dié man was reeds dood. Nog ’n 57-jarige gewonde man is ook in die voertuig gekry en geneem na die hospitaal, waar hy later aan sy wonde beswyk het.” Volgens Van Wyk is die speurders besig om leidrade op te volg. Die polisie ondersoek ’n ’n dubbele moordsaak en ’n saak van poging tot moord.