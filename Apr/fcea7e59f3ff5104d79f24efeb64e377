TWEE mans van KwaZulu-Natal het Woensdag in die hof verskyn in verband met die moord op 'n polisieman. Sers. Nduduzo Sibiya is na bewering doodgesteek toe hy 'n vrou gehelp het wat deur een van die mans aangerand is. Hy is 36 keer gesteek waarna sy vermeende aanvallers van onderskeidelik 18 en 25 jaar oud met sy dienspistool gevlug het. Sibiya was tydens die voorval van diens af. Simphiwe Mhlongo, woordvoerder van die Valke in KwaZulu-Natal, sê die twee verdagtes is in Bergville gearresteer. Mhlongo sê: “Hulle is in hegtenis geneem weens moord en roof op die polisiebeampte wat Sondagoggend in die Verulam-omgewing noodlottig gesteek is. “Sers. Sibiya het ’n vrou gehelp wat deur een van die mans aangerand is. Hy het na die snoepie gegaan waarna die verdagte hom gevolg en hom daar gesteek het.” Mhlongo sê Sibiya is na die hospitaal geneem waar hy met sy aankoms dood verklaar is. - SABC News 