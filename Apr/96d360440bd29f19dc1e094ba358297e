VYF lede van ’n Suid-Afrikaanse vrouekrieketspan is in Bangladesj gestrand nadat hulle positief getoets is vir Covid-19, het beamptes gister gesê. Altesaam 17 ander lede van die Suid-Afrikaanse Opkomende span het Bangladesj laat Maandag verlaat voordat die land ’n verbod op internasionale vlugte ingestel het weens ’n toename in nuwe positiewe gevalle daar. “Die vyf oorblywende vroue is in Dhaka in isolasie,” het Shafiul Alam Nadel van die Bangladesj-krieketraad gesê. “Alle lede van die Suid-Afrikaanse span het Covid-19-toetsmonsters gegee voordat hulle van Sylhet vertrek het. Vyf van hulle is positief getoets,” het Himangshu Lal Roy, adjunkdirekteur van die Mediese Kollege Osmani in Sylhet, gesê. Die span se vyfde wedstryd sou gister in Sylhet plaasgevind het. Die toer is egter kortgeknip weens die reisverbod. “Die vyf in isolasie sal weer getoets word en as die uitslae negatief is, stuur ons hulle so spoedig moontlik terug huis toe,” het Nadel gesê. – Reuters