BONGINKOSI ­Madikizela, die geskorste DA-leier in die Wes-Kaap, het toe maar op sy swaard geval. Madikizela se bedanking as leier en LUR vir vervoer kom nadat die Wes-Kaapse premier, Alan Winde, hom geskors het. Hy het eintlik nooit ’n BCom-graad verwerf soos hy dit op sy CV gestel het nie. Volgens hom het hy versuim om dit in sy CV reg te stel, want hy het nooit sy graad voltooi nie. Integriteit Winde het oor Madikizela se skorsing gesê integriteit is vir hom ononderhandelbaar. Só voel die mense in die Wes-Kaap ook. Die DA het Madikizela gister in ’n verklaring vir vir sy drie jaar as leier in die Wes-Kaap bedank. “Ons respekteer sy besluit en die eerbare rigting wat hy ingeslaan het deur as leier af te staan. Dit wys die duidelike verskil tussen die DA en die ANC. “Ons sien uit daarna om vorentoe met hom as kollega in die DA te werk,” lees die verklaring. Albert Fritz bly intussen as waarnemende provinsiale leier aan totdat die DA op 29 Mei ’n tussentydse leier vir die provinsie verkies. Cameron Dugmore, leier van die ANC in die provinsiale wetgewer, sê in 'n verklaring dit is duidelik die DA het druk op Madikizela geplaas om as provinsiale leier en LUR te bedank. Volgens hom is Madikizela anders as ander DA-leiers behandel. "Die dubbele standaarde is duidelik. Dis asof die DA, in die woorde van Tony Leon, sê die LUR was nog 'n mislukte eksperiment."   