DIE cops is op soek na ’n verdagte wat ’n metropolisiebeampte Woensdag koelbloedig doodgeskiet het. Die 49-jarige konstabel Mzuvukile Mhlengi is voor sy huis in sy motor geskiet en is op die toneel dood. Sy vrou het na verneem word in die huis gelê en slaap toe sy skote hoor. Sy het opgestaan en gaan kyk wat buite aangaan. Haar man het buite langs een van sy motors gelê en een van sy ander motors was weg. Die verdagte het skynbaar met die motor van die moordtoneel gevlug nadat hulle Mhlengi geskiet het. Slagoffer Die voorval het helder oordag in Disaweg, Marikana, gebeur. Die metro cop was van diens af en het in sy motor voor hul huis in Philippi-Oos gesit. Die slagoffer was in die metropolisie se beheerkamer by N1 City in Goodwood gestasioneer. Volgens kapt. FC van Wyk, ’n polisiewoordvoerder, het die verdagte met die metropolisielid se voertuig, ’n rooi Toyota Corolla, van die toneel gevlug. Die polisie is op sy spoor. JP Smith, burgemeesterskomiteelid vir veiligheid en sekuriteit, sê: “Die metropolisiebeampte was nie aan diens ten tyde van die voorval nie. Hy het in sy motor voor sy huis gesit toe hy geskiet is. “Hy was ook ongewapen en die verdagte het met ’n voertuig van hom van die toneel gevlug. “Hy het 19 jaar vir die departement van veiligheid by die Stad Kaapstad gewerk en was by die Goodwood-beheerkamer gestasioneer. “Ons veroordeel dié sinlose moord en werk saam met die polisie aan die moordondersoek.” Volgens kapt. Van Wyk is ’n moordsaak geopen en dit blyk in dié stadium dat roof heel waarskynlik die motief vir die moord is.