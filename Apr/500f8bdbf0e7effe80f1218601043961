DIS die oom teen die laitie. Só kan Vrydagaand se wêreldtitel-boksgeveg tussen Suid-Afrika se Moruti Mthalane en Brittanje se Sunny Edwards in Londen beskou word. Mthalane is al 38 jaar oud en Edwards net 25. Edwards was net 12 jaar oud toe Mthatlane in 2008 die eerste keer vir 'n wêreldtitel geboks het. Mthalane verdedig Vrydag sy IFB-vlieggewigtitel en sal op sy allerbeste moet wees, al behoort hy volgens sy rekord die gunsteling te wees. Dis nooit vir Suid-Afrikaners maklik om in die buiteland te wen nie, maar met Mthalane se 39 oorwinnings in 41 gevegte sal dit nogal 'n verrassing wees as hy nie sy titel behou nie. Hy het boonop 26 teenstanders uitgeslaan. Edwards, daarenteen, is geen KO-spesialis nie. Hoewel hy ná 15 gevegte steeds onoorwonne is, het hy net 4 van daardie teenstanders planke toe gestuur. Edwards is egter as ’n “danser” bekend omdat hy so vinnig beweeg. Mthalane sal hom dus in ’n hoek moet vaskeer en dan die druk met kombinasiehoue toepas. Mthalane se afrigter, Colin Nathan, sê die groot verskil in ouderdom pla hom geensins nie. “Nee wat, Edwards is ’n goeie vegter, maar ek glo my man gaan te sterk wees vir hom. “Mthalane is ’n frats vir sy ouderdom,” sê hy.