INWONERS van Johannesstraat, Bishop Lavis, is moerig vir die Stad Kaapstad nadat hulle drie dae lank sonder krag moes sit. Die inwoners sê hulle was sedert laas week Woensdagaand sonder krag en hulle het groot skade gely. Een van die omgekrapte inwoners, Clarena Rass, sê: “Ek moes my vleis vir die maand weggooi, want dit het vrot geword. Ons het die Stad Kaapstad verskeie kere gebel, maar hulle het net kom kyk en die kragboks toe geseal. “Niemand het uitgekom om dit te kom regmaak nie. “Die raadslid sê die area is te gevaarlik en die werkmense is bang om sonder polisiebegeleiding in die gebied in te kom. “Ons was so desperaat en het die hulp van Cosatu se provinsiale sekretaris ingekry om ons te help. “Hulle het eers Vrydag laatmiddag die kragboks kom regmaak.” Nog ’n inwoner, Charles Casper, kla: “Ek verkoop verskeie worsies en polonies aan die mense en ek moes dit net so weggooi. Alles was bederf in die vrieskas. “Ek het ongeveer R3 000 se skade gely. “My vrieskas se motor het ook opgepak.” Nog ’n inwoner, Charlene Bezuidenhout, sê: “My wasmasjien en my microwave het ook opgepak. “Ek hoop ons gaan vergoed word vir die verliese wat ons gely het.” Leo Pickering, wat ook in die straat bly, kla oor die swak diens van die Stad Kaapstad en voeg by sy TV het ook opgepak weens die krag wat afgeslaan het. Volgens Phindile Maxiti, mayco-lid belas met energie en klimaatsverandering, was daar op 14 April in die Valhalla Park-area ’n elektriese fout, maar hy sê die krag is weer die volgende dag omstreeks 22:00 aange­skakel. Maxiti sê: “Ons het die fout so gou as moontlik herstel en die krag weer aangeskakel. Ons het geen rekord van kragprobleme voor Woensdag nie. “Die elektriese infrastruktuur in die Valhalla Park-omgewing word gereeld gevandaliseer. “Die Stad Kaapstad herstel gereeld die beskadigde infrastruktuur, maar ongelukkig is onwettige aansluitings steeds ’n groot probleem.”