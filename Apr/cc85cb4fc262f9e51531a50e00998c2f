DIE toekoms van krieket in Suid-Afrika blyk onseker te wees noudat die regering wil ingryp. Nathi Mthethwa, minister van sport, kuns en kultuur, het gister sy voorneme genoem om in te gryp in die sake van Krieket Suid-Afrika (KSA), die nasionale moederliggaam van dié sport. Die spel in SA is dus vervolgens in die gedrang met die minister wat nou uiteindelik keelvol is vir KSA se onvermoë om die spel te administreer. Gekies Die Internasionale Krieketraad (IKR) duld nie regeringsinmenging in die sake van sy lede nie. Dit kan dus beteken dat KSA se status as lidland in die gedrang is. Die Proteas (mans, vroue en juniors) se onmiddellike toekoms is dus ook onseker. KSA se lederaad het laas week gestem ten gunste van voorstelle in die Nicholson-verslag oor die wysiging van die grondwet. Die verslag handel oor die aanstelling van ’n onafhanklike raad. Saterdag het die raad in ’n geheime stemming ’n U-draai gemaak en téén die voorgestelde verandering gestem. Van die 14 provinsiale presidente het 6 vir die wysiging gestem, terwyl vyf daarteen gekies het. Drie lede het buite stemming gebly. ’n Volle 75% van stemme is nodig om die grondwet te verander. Die departement van sport, kuns en kultuur het gisteroggend Mthethwa se misnoeë in ’n verklaring bekend gemaak. Dit lees: “Minister Mthethwa is teleurgesteld oor die KSA-afgevaardigdes se versuim om die hersiene akte van inlywing (grondwet) te aanvaar.” Die departement sê die hersiene akte is in wese ’n ooreenkoms tussen die lederaad en die tussentydse raad. As enige gemagtigde lid van die lederaad dus sou versuim om die ooreenkoms te bekragtig, dui dit volgens die departement op optrede te kwader trou en niks anders nie. “Hierdie toedrag van sake, wat volg nadat die lederaad verskeie geleenthede gemis het om sake reg te stel, laat die minister geen ander keuse nie as om sy regte ingevolge artikel 13(5) van die Sportwet uit te oefen. Die minister sal volgende week sy regte ingevolge die wetsvoorskrifte uitoefen.”