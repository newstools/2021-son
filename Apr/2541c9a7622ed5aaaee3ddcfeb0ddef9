PIETER-STEPH du Toit gaan na verwagting eindelik sy terugkeer in die Stormers se beginspan maak. Dit is wanneer die Stormers en die Sharks mekaar môre in die eerste Rainbow Cup-kragmeting die stryd aansê. Die game skop 14:00 in die Cape Town Stadium af. Du Toit is ná die World Cup-eindstryd in 2019 in Japan as die wêreldspeler van die jaar aangewys. Die 28-jarige losvoorspeler het egter in die Superrugby-Unlocked-kompetisie ’n ernstige beenbesering opgedoen wat hom sedertdien buite aksie gehou het. Afrigter Al word die Stormers-span vandag eers bekend gemaak, behoort Du Toit as nr. 7 saam met die bobaas-baljagter Nama Xaba op nr. 6 en die agtsteman Willie Engelbrecht, die Stormers se leenspeler van die Pumas, die lostrio te vorm. Sean Everitt, afrigter van die Sharks, het besluit om die Springbok-kaptein, Siya Kolisi, in die Sharks se beginspan te kies om sy gewese spanmaats in die Moederstad aan te durf. Kolisi het in sy roemryke loopbaan van 2012 tot 2020 ’n allemintige 118 keer vir die Stormers uitgedraf. Die 28-jarige vorm ’n interessante lostrio saam met Henco Venter en Sikhumbuzo Notshe. Notshe is ook ’n voormalige Stormer wat 58 keer vir die Kapenaars uitgedraf het. Dié drie gaan in ’n hewige stryd teen hul eweknieë van die Stormers gewikkel wees. Rito Hlungwani, die Stormers se voorspeler-afrigter, het vandeesweek gesê sy span het oorgenoeg diepte in die losvoorspeler-posisies om die bedreiging te neutraliseer wat Notshe, Kolisi en Venter inhou. Die Stormers kan ook staatmaak op hul Springbok-voorry van Frans Malberbe en Steven Kitshoff. Scarra Ntubeni gaan straks voor Bongi Mbonambi in die beginspan ingesluit word. Met Salmaan Moerat wat beseer is, behoort Marvin Orie saam met JD Schickerling op slot in die enjinkamer te sak. Herschel Jantjies en Kade Wolhuter is die skakelpaar met Rikus Pretorius en Ruhan Nel wat hul kombinasie in die middelveld voorsit. Edwill van der Merwe en Seabelo Senatla vorm die agterste driehoek saam met die Springbok Damian Willemse. Hulle gaan beslis tot die uiterste deur hul eweknieë van die Sharks – Aphelele Fassi, Sbu Nkosi en Yaw Penxe – beproef word. Die Sharks is: Aphelele Fassi, Sbu Nkosi, Lukhanyo Am (k), Jeremy Ward, Yaw Penxe, Curwin Bosch, Grant Williams, Sikhumbuzo Notshe, Henco Venter, Siya Kolisi, Reniel Hugo, Ruben van Heerden, Thomas du Toit, Fez Mbatha en Ox Nché. BANK: Kerron van Vuuren, Ntuthuko Mchunu, Wiehahn Herbst, JJ van der Mescht, Phepsi Buthelezi, Sanele Nohamba, Manie Libbok en Werner Kok.