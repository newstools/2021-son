’N POLISIEMAN het ’n skokkende ontdekking gedoen toe hy sy kollega met ’n kopskoot in sy kantoor aangetref het. Die gru-ontdekking is ­gister in Commissioner House, die spesiale speurtak in Bellville, gedoen. Die oorlede speursersant, wie se naam nog nie bekend gemaak mag word nie, het na bewering al Vrydag ­selfmoord gepleeg. Sy vuurwapen en koeëldoppies is langs hom op die toneel gevind. Volgens ’n bron was dit glad nie ’n goeie sight wat hulle in die kantoor aan­getref het nie. Die speurser­sant se harsings het nog teen die mure vasgesit. Die bron vertel dat die kollega van die speursersant gister vir die eerste keer ná ’n lang verlof na sy kantoor teruggekeer het. Dis toe hy ’n onaardige reuk kry wat hom na die speursersant se kantoor gelei het. “Hy het begin ondersoek instel en het op sy kollega se lyk afgekom,” sê die bron. Die polisie­beampte se deur was egter gesluit en dit was toe eers ’n gesukkel om die deur oop te kry, ­vertel die bron. Volgens die bron werk die speursersant al die afgelope 15 jaar in die Wes-Kaap terwyl sy vrou en kinders in die Oos-Kaap woon. Die bron vertel: “Ons verstaan hy het al oor ’n lang tydperk probeer om ’n verplasing na die Oos-Kaap toe te kry. “Sy vrou werk as ’n onderwyseres in die ­Oos-Kaap. “Ons weet nie of dit dalk iets hiermee te doen het nie.” ’n Polisiewoordvoerder, kol. Andrè Traut, het bevestig dat die polisie die ­omstandighede rondom die dood van die 48-jarige speurser­sant ondersoek. “Dit is nadat sy liggaam in ’n geslote kantoor by die Bellville-speurtak gevind is,” sê Traut. Hy verduidelik: “Daar word vermoed dat die ­oorledene, wie se identiteit weerhou word, ’n skietwond opgedoen het wat self ­toegedien is. ’n Nadoodse dossier is geregistreer.”