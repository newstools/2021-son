DIE probleme by die Macassar-rugbyklub het verlede week kookpunt bereik toe ’n bestuurslid en ’n speler mekaar na bewering voor die bors gegryp het. Jovan Cookson, ’n speler by die MC Boys, het die saak onder die WP Rugbyunie se aandag gebring. Son het reeds laas week berig oor die massiewe struweling onder die spelers en die bestuur. Die grootste kwelpunt is oor hoe die bestuur se geldsake hanteer word. Die spelers wag glo op finansiële state wat hulle al sedert Februarie laas jaar aanvra. Ingedien Son het betroubaar verneem dat die spelers met ’n groep ondersteuners en oudspelers vergader het om die moontlikheid te ondersoek om regshulp in te kry om van die bestuur ontslae te raak. Dit volg nadat 75 spelers ’n mosie van wantroue teen die bestuur ingedien het. Daar het nog niks van dié mosie gekom nie en ál die bestuur sit nog vas in hul poste. Drie spelers word egter deur skorsing in die gesig gestaar omdat hulle glo gesien word as die opstokers agter die mosie van wantroue. Cookson, een van die geskorstes, sê hulle het Woensdag die kennisgewing ontvang dat hulle sommer die volgende dag al in ’n tugverhoor moes verskyn. Volgens hom het hulle nie gegaan nie omdat hulle die huidige bestuur se bewind as onwettig beskou. By Donderdagaand se oefensessie was daar glo sowat 50 spelers op die veld. Terwyl die manne nog aan die gang was, het een van die bestuurslede na bewering die spreiligte afgeskakel. Bewyse Son het verskeie e-posse met vrae aan die bestuurslede gestuur, maar teen druktyd het hulle nog niks van hulle laat hoor nie. Donderdag het die span se voorsitter, Godfrey Afrika, wel die verslaggewer gebel en aangevoer dat daar van Son se kant bewyse aan hulle voorgelê moet word oor ál die bewerings alvorens die klub kommentaar sal lewer.