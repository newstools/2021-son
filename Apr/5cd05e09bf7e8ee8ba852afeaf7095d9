’N BEJAARDE vrou van Delft swerf rond oor sy al ’n paar jaar sukkel om haar identiteitsdokument te kry sodat sy vir haar pensioen kan aansoek doen. Marlene Swing (64) het nie ’n ID, geboortesertifikaat of enige ander dokumente nie. Dee George, ’n vriendin, sê sy ken Swing die afgelope 20 jaar en sy is lid van hul klub vir senior burgers. George sê: “Ek probeer haar nou al die afgelope vier jaar help om haar pensioengeld te kry. Ons was al verskeie kere by binnelandse sake se kantore. “Ons het nou al sover gegaan om die klas­register te kry van die skool in Retreat waar sy skoolgegaan het. Ons het ook haar doopsertifikaat gekry, maar dit is nie genoeg nie. “Sy het geen vaste plek waar sy kan bly nie en swerf van die een plek na die ander. “Ons gee altyd by die senior klub vir haar ’n kospakkies of kos vir die dag. “Sy het voorheen net vir drie maande ’n tydelike pensioen gekry. Sedertdien sukkel sy om weer aansoek te doen.” ’n Jong vrou van Mitchells Plain sukkel nou al agt jaar om haar ID-dokument te kry. Sy’t al by die hoofkantoor in Pretoria gaan draai – sonder sukses. Volgens Marchelene Haroldene Manuel (23) het sy aansoek gedoen toe sy 16 jaar oud was. Sy is meegedeel dat haar ID-dokument geblok is. ’n Moedelose Manuel sê: “Ek was al twee keer in Pretoria en ook in my tuisdorp in Port Elizabeth om my ID uit te sorteer. “Elke keer stuur hulle my terug na die Kaapstadse kantoor. Ek en my ouers was al verskeie kere daar. “Ek moes my ouers bring vir hul vingerafdrukke, en my geboortesertifikaat. Daar het ook niks van gekom nie en ek wag steeds. “Ek vermoed my ID is gedupliseer en nou sukkel ek.” Getrou aan lank wag het die departement van binnelandse sake nog nie oor dié twee gevalle aan Son kommentaar gelewer nie.