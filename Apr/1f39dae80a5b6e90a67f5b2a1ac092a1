OUDTSHOORN. – ’n Man van Calitzdorp is op die vooraand van die Paasnaweek in die streekhof tot 15 jaar gevangenisstraf gevonnis. Conrad Gysman (49) het Sonja Saayman, die 19-jarige dogter van sy saamleefmaat, die aand van 7 Mei 2019 met ’n mes in die nek gesteek toe sy geld by haar ma wou kry. Volgens hom het hy gelê en slaap toe ’n bord voor sy venster op hom geval het. Hy’t toe glo gedink dis ’n inbreker. Hy beweer hy het opgestaan, ’n mes gegryp en gesteek na ’n handdoek wat glo ook voor die venster gehang het. ’n Staatsgetuie wat saam met Saayman na Gysman se woning gegaan het, het egter getuig Gysman het die slagoffer se ma eenkant toe gestoot en Saayman toe in die nek gesteek. Verwerp Corné Pretorius, staatsaanklaer, het vir ’n lang gevangenisstraf gevra. Gysman se regsverteenwoordiger, Vaughn Shone, het die hof versoek om sy bykans twee jaar in aanhouding as verhoorafwagtende in ag te neem. Streeklanddros Sylvia Mandla het die saak met die Oscar Pistorius en Henri van Breda-moorde vergelyk en Gysman se weergawe verwerp. Volgens die landdros het hy, net soos Pistorius, ook beweer dat dit ’n inbreker was. Van Breda het sy gesin uitgewis en die vermeende aanvaller het niks aan hom gedoen nie. Hy het beserings aan homself toegedien om sy onskuld te probeer wys. “Die beskuldigde in die saak was oneerlik en het leuens in die hof vertel. “Die beskuldigde het net aan homself gedink en ’n weerlose, ongewapende vrou se lewe geneem. Hy het geen respek vir ’n ander se lewe nie,” het Mandla opgemerk. Gysman is by ’n vorige geleentheid onbevoeg verklaar om ’n vuurwapen te besit.