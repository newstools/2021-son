’N INTENSIEWE ondersoek na die verdwyning van ’n baba uit haar huis in Concordia in Knysna het Sondag gelei tot die inhegtenisneming van ’n 20-jarige verdagte in Kwanokuthula, Plettenbergbaai. Daar word beweer dat die verdagte, ’n vriendin van die die kind se ma, haar op Saterdagmiddag 3 April besoek het. Sy het die drie maande oue baba onder valse voorwendsels geneem en verdwyn.Sers. Chris Spies, polisiewoordvoerder, sê ’n soektog is dadelik van stapel gestuur. Die ondersoek het die polisie gelei na Kwanokuthula, waar die vrou en die baba die volgende dag in ’n kerk gevind is. Speurders van Knysna en ondersoekbeamptes verbonde aan die eenheid teen gesinsgeweld, kindermishandeling en seksuele misdrywe in George het die vrou in hegtenis geneem op aanklag van menseroof.Die verdagte bly in aanhouding en sal in die landdroshof in Knysna verskyn sodra sy aangekla is. Genl.maj. Oswald Reddy, bevelvoerder van die Eden-polisiegroep, bedank alle rolspelers vir hul betrokkenheid wat gelei het tot die veilige terugkeer van die babadogtertjie. -SAPS