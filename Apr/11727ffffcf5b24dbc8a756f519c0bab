DAAR kan die naweek weer musical chairs verwag word as dit kom by posisies op die punteleer van die Engelse Premierliga. Teen dié tyd is dit al in verskeie sokkerkoppe se gedagtes ’n formaliteit dat Manchester City as kam­pioen van dié opwindende kompetisie gekroon gaan word. Met ’n voorsprong van 14 punte oor Man United moet Pep Guardiola (manager) se Cityzens een moerse insinking beleef vir sy buurspan, of enige van die ander spanne direk onder hom op die punteleer, om dié titel te wen. As dit by United kom, loer Ole Gunnar Solskjær (manager) se troepe nog oor hul skouer om te ver­seker hulle word nie ingehaal nie en dat hulle kwalifisering vir volgende seisoen se Uefa Champions League kan verkry. Die Red Devils is vier punte voor Leicester­ City (derde) en agt punte voor West Ham United, wat in die vierde plek is. Die top-vier kan egter ná die naweek se laaste wedstryd (Sondag) baie anders lyk, met die einste Leicester en West Ham wat Sondag sake moet uitspook om te verseker hulle bly in die gesprek vir die Cham­pions League. Intussen sal Chelsea (vyfde) en Liverpool (sewende) môre seges moet verseker om die druk op die Foxes en Hammers te laai voordat hulle mekaar Sondag pak. Spurs (sesde) kry te doen met die Red Devils, en die emosies kan weer hoog loop wanneer dié spanne mekaar in Londen pak. United onthou nog goed hoe Spurs hom in Desember op Old Trafford met 2-6 ver­neder het.