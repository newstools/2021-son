OUDTSHOORN. – ’n Jong man van Dysselsdorp wat ’n 65-jarige man met ’n klip doodgekap het omdat hy glo bang was die man verkrag hom, is in die Oudtshoorn-streekhof 12 jaar tronk toe gepos. Justin Baartman (22) het erken hy het Klaas Campher die oggend van 23 Januarie 2020 in die veld naby Bokkraal verskeie kere met ’n klip gekap. Volgens hom het hy die oggend gaan hout soek toe hy die slagoffer raakgeloop het waar hy onder ’n boom gesit het. Campher het hom ’n sigaret gevra waarna hy hom glo Bells-brandewyn aangebied het. Nadat hy klaar gedrink het, wou die slagoffer betaling daarvoor hê. Toe hy vra hoe – omdat hy nie geld by hom gehad het nie – het die slagoffer glo gesê “met seks” en hy het sy broek probeer aftrek. Leuens Toe hy weier, het die slag­offer hom met ’n klip aangeval waarna hy ook ’n groot klip opgetel en hom daarmee gekap het. Baartman se regshulp­prokureur, Wenzel Botha, het die hof versoek om af te wyk van die minimum vonnis van 15 jaar omdat buitengewone omstandighede daarvoor bestaan. Die staatsaanklaer, Brandon Smith, het nie saamgestem nie. Streeklanddros Sylvia Ma­ndla het Baartman se weer­gawe verwerp as leuens en het die getuienis van kapt. Marius Fourie van die De Rust-polisie en ’n ooggetuie, Hendrik van Hansen, as betroubaar aanvaar. Sy het bevind dat Baartman se lewe nie in gevaar was om homself te verdedig nie. Sy het in ag geneem dat die moord nie beplan was nie.