DIE familie van ’n vermiste bejaarde vrou kla oor “slapgat cops” wat nie inligting opvolg nie. Lorraine Jantjies (78) van Genadendal is al amper vir twee maande vermis. Sy het op 15 Februarie spoorloos verdwyn. Volgens haar familie is daar gerugte dat ’n familielid wat volgens hulle drugs gebruik, moontlik iets met Jantjies se verdwyning te doen het. Dié vermeende druggie het glo vir ’n vrou saam met wie hy drugs rook, gesê om te lieg dat sy Jantjies nog laas by die hoofpad in Ge­nadendal gesien het. Aanranding Sy het later haar storie verander en gesê die vermeende druggie het na bewering Jantjies se kop teen die muur in haar huis gestamp en sy weet nie wat verder gebeur het nie. Die druggie is intussen twee weke ná Jantjies se verdwyning vir aanranding gearresteer. Hy is tans in die tjoekie. Volgens Albert Adams, ’n familielid, het hulle die inligting onder die polisie se aandag gebring, maar niks is nog opgevolg nie. Die omgekrapte Adams sê: “Elke keer as ons die ondersoekbeampte nodig het, is hy nie beskikbaar nie. “Hy het nog nie eens ’n verklaring by die vrou afgeneem nie. “Ek het al verskeie kere met die vrou gepraat en haar gedwing om met die waarheid vorendag te kom. “Sy het beken dat sy gelieg het die eerste keer deur te sê sy het die vrou teen die pad gesien.” Volgens Adams het die polisie, die gemeenskap en nóg organisasies twee weke gelede na Jantjies in die omliggende bosse en areas gesoek. Die familie voel hulle benodig ’n polisiehond om te help met die soektog. Die polisiehond het volgens hulle net ’n week ná die vrou se verdwyning rondom die huis en in die huis gesoek. Die dag van Jantjies se verdwyning het haar man, Freddie, na die kliniek gegaan. Sy vrou was nie by die huis toe hy die middag vanaf die kliniek terugkom nie. Hy was bekommerd oor sy vrou wat aan Alzheimersiekte ly en het hul seun gevra om na haar te gaan soek. Hulle kon haar nie opspoor nie, selfs nadat hulle oral by die lykshuise en hospitale in die area navraag gedoen het. Floutes Jantjies het laas ’n swart langbroek en blou bloes aangehad. Sy ly ook aan lae bloeddruk en kry baie floutes. Volgens die polisie gaan die ondersoek en soektog na die vermiste vrou steeds voort. Enige iemand met inligting kan Adams bel by 083 445 9787 of die polisiestasie by 028 251 1000.