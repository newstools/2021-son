DIE Universiteit van Kaapstad (Ikeys) moes Sondag baie hard swoeg om sy onoorwonne rekord in die Varsity Cup by Tuks in Pretoria te behou. Die Universiteit van Johannesburg (UJ) het met ’n geweldige aanslag laat in die tweede helfte vorendag gekom, maar Ikeys het net genoeg gedoen om met 39-34 as oorwinnaars uit die stryd te tree. UJ se sterk punt was sy groot pak voorspelers. Hy het dit tot sy voordeel gebruik. Die span van Johannesburg het egter drie kritieke pogings pale toe verbrou wat hulle uiteindelik die game gekos het. Beloon Die Ikeys het nou drie agtereenvolgende games gewen. In hul vorige kragmeting het hulle Wits met 40-22 ore aangesit. Die Kapenaars het ook in hul eerste game van die toernooi met die gedugte Maties (26-20) klaargespeel. Die slot Byron Bowes is agterna welverdiend vir sy klipharde inklimspel as die Player that Rocks beloon. Hy het agterna gesê: “Ja, dit was great. “Ons het uiteraard hiernatoe gekom om drie uit drie te wen. “Gelukkig het ons dit reggekry. Al die manne sit nou met seer lywe. “Drie games in sewe dae is nie maklik nie, maar ons is net bly dat ons vandag die wa deur die drif kon trek,” het hy bygevoeg.