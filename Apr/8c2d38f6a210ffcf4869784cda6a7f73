'N DIREKTEUR van die Wes-Kaapse departement van gesondheid het ses polisiebeamptes in Kaapstad aangekla nadat hulle hom glo probeer kaap het. Ndoda Mavela verduidelik dat die voorval plaasgevind het toe hy en twee van sy vriende 'n kennis wat haar eie kar gery het na Gugulethu begelei het. Mavela sê nadat die vrou haar kar geparkeer en agter haar toegesluit het, het 'n minibustaxi voor hulle gestop. Een van die insittendes van die taxi het glo toe begin om op hulle te skree en te skiet. Skok Mavela sê hulle het weggekom en daarin geslaag om die polisie te skakel, maar is toe self in hegtenis geneem nadat hul vermeende aanvallers – wat ook polisielede is – beweer het Mavela-hulle is die skieters. Hy sê hulle het die nag in die tronk deurgebring, maar hul aanklag van poging tot moord is van die hand gewys nadat die vrou wat hulle begelei het 'n verklaring by die polisiekantoor afgelê het om hul weergawe van die gebeure te bevestig. "Ek het 'n saak teen die polisiebeamptes geopen. Die aanklagte is van poging tot kaping, poging tot moord, kwaadwillige saakbeskadiging en onwettige inhegtenisneming." Sers. Noloyiso Rwexana, 'n polisiewoordvoerder, bevestig dat die saak geopen is en ondersoek word. Niemand is nog in hegtenis geneem nie. – SABC News