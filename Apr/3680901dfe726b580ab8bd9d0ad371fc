’N NAG van waansin. Terwyl brandweermanne besig was om 'n verwoestende brand te probeer blus, het 'n veiligheidsbeampte vir haar lewe geveg nadat sy met 'n petrolbom gegooi is. Wayne Dyason, 'n woordvoerder vir die Stad Kaapstad se wetstoepassingsdienste, sê die vroulike beampte was Sondagaand omstreeks 22:00 deur 'n groep mense by die Coastal Park in Muizenberg genader. Die beampte is deur die verdagtes gejaag en het skuiling onder 'n voertuig probeer kry. Die verdagtes het haar egter gewaar en 'n petrolbom aan die voorkant van die voertuig gegooi. "Met die voorkant aan die brand was die beampte onder die agterdeel van die voertuig vasgekeer." Dyason voeg by 'n beampte van die rapid response-eenheid van die Stad het op die toneel aangekom en kon met behulp van ander kollegas die beampte van onder die voertuig red. "Die span moes die kar oplig om haar uit te kry. Die beampte het ernstige beserings aan die onderste dele van haar liggaam opgedoen. "Sy is op die toneel gestabiliseer en is na 'n hospitaal geneem." Nog geen arrestasies is gemaak nie. 