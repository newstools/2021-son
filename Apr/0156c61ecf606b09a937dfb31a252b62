COVID-19 kan nog vanjaar se verkiesing uitstem. Al het pres. Cyril Ramaphosa Woensdag 27 Oktober as stemdag vir die munisipale verkiesing aangekondig kan dit nog verander. Die onafhanklike verkiesingskommissie erken dat die pandemie moontlik die laaste sê sal het oor die verkiesingsdatum. Verskeie politieke partye, waaronder die EFF en IVP, sê die pandemie en gebrek aan "face-time" met potensiële kiesers kan die verkiesing onregverdig maak. Sy Mamabolo, hoofbestuurder van die OVK, sê hulle kan nie toekoms van die pandemie voorspel nie. "Ons het met die minister van gesondheid, dr. Zweli Mkhize, vergader en hy het aangedui dat daar nie presies aangedui kan word wanneer die piek voorkom nie. "Daar kan 'n geskatte tyd vier weke nader aan die tyd gedoen word, maar tans kan daar nie met sekerheid gesê word nie." Hy voeg by: "Ons kan dus nie die virus voorspel en wanneer dit sy piek sal bereik nie. "Ons kan dus nie 'n uitstel van die munisipale verkiesing, in konteks van die onsekerheid, uitsluit nie." Die OVK het ook die afgelope week met politieke partye vergader. Mamabolo noem dat daar kan nie gesê word dat almal tevrede was met die verkiesingsdatum nie. "Daar was 'n pleidooi vir die uitstel van die verkiesing, maar ook een om voort te gaan." - JacarandaFM