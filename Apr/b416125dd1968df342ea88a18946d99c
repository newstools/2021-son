DIE 14-jarige meisie wat daarvan beskuldig word dat sy Lufuno Mavhunga aangerand het, is op borgtog vrygelaat. Mashudu Malabi-Dzhangi, ’n woordvoerder vir die nasionale vervolgingsgesag, sê hoewel die hof borgtog teengestaan het, het die Kinderhof wat by die landdroshof in Thohoyandou sit, dit op R1 500 gestel. Die meisie se naam kan nie genoem word nie omdat sy minderjarig is. Die ondersoekbeampte het Woensdag aan die hof gesê hy staan borgtog teen omdat hy bang is vir die meisie se veiligheid. Die meisie, ’n leerder by die Mbilwi Sekondêre Skool in Limpopo, is in hegtenis geneem nadat ’n video van die aanranding viral gegaan het. Mavhunga (15) het daarna selfmoord gepleeg. Die meisie staan tereg op klagtes van aanranding met die doel om ernstig te beseer en sal weer 27 Mei in hof verskyn. Malabi-Dzhangi sê die borgvoorwaardes is dat die meisie nie uit die provinsie mag reis sonder om die ondersoekbeampte in kennis te stel nie en dat sy nie met die getuies mag kommunikeer nie. - News24 