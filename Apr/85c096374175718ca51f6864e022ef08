NADAT hulle gefaal het om 'n kluis van 'n broodlorrie oop te maak, het skelms van KwaZulu-Natal hul lywe Robin Hood gehou. Daar word verstaan dat die misdadigers Vrydag 240 brode aan mense in Mawothi, noord van Durban, uitgedeel het. In 'n verklaring wat deur die plaaslike veiligheidsmaatskappy Reaction Unit SA (Rusa) se eienaar, Prem Balram, uitgereik is, word verduidelik dat die rowers in 'n Toyota Avanza gereis het om die vragmotor te beroof wat brood in Mawothi afgelewer het. “Die eienaar het Rusa om 08:44 gekontak om hulp te vra om sy bestuurder op te spoor wat in ‘n Hyundai H100 weggeneem is. "Tracker het bevestig dat die sein in Mawothi uit die voertuig gestuur is. Reaksiebeamptes het by die gebied bymekaargekom en die voertuig saam met die polisie teruggevind. Die bestuurder is nie beseer nie.” Gedreig Volgens die drywer van die lorrie is hy met ‘n vuurwapen deur die boewe gedreig en gedwing om in die voertuig te klim en na 'n ander plek te ry. Die assistent het dit reggekry om te vlug en sy werkgewer te kontak en van die insident in te lig. Die verdagtes het toegang tot die agterkant van die motor gekry, maar kon nie die kluis oopmaak nie. Daarna het hulle die bestuurder gedwing om 24 kiste met 240 brode af te laai. Nie net het die rowers Robin Hood gespeel nie, maar was ook Kersvader toe hulle aan die inwoners gesê het Kersfees het vroeg gekom. Hulle het daarna weggery. – News24