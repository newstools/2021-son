’N DRAMA van liefde, ­verraad en veelwywery. Dít is die teaterproduksie The Real Mrs ­Muhammad, wat ­binnekort op die Suidoosterfees op die planke gaan wees. Dié produksie pak die ingewikkeldheid van ’n ­lewen­dige interkulturele liefdesverhouding aan. Die verhouding is tussen Sajid, ’n praktiserende Moslem van Pakistan, en ’n Suid-Afrikaanse ateïs, ­Simone. Dié twee ontmoet ­mekaar in ’n vliegtuig en bely later hul onsterflike liefde vir mekaar. Ná ’n jaar se langafstandverhouding ­tussen ­Kaapstad en ­Pretoria, waar hy woon, pak sy haar tasse om met die onheilige saamblyery te ­begin. Maar dan onderbreek ’n gereëlde huwelik die twee se vurige ­verhouding. Die gedoente eindig dan in ’n liefdes­driehoek. Sajid neem haar na Paki­stan en stel haar as sy “vriendin” aan sy familie en vriende voor. ­ Intussen gaan hy steeds voort om stilletjies sy ­gereëlde huwelik te beplan. Wanneer sy geheim ­uit­eindelik uitkom, is Simone nie te vinde vir die liefdesdriehoek nie. Simone is sterk teen die ­leuens ­gekant. Sajid hou dik dat hy ’n regte vrou wil hê wat hom ’n regte kind kan gee, want ­Simone kan nie vir hom ’n kind gee nie. Hy is ook erg tradisioneel en glo nie juis in surrogaatskap of ­aanneming nie. Intussen ver­oorsaak die naderende ­gereëlde huwelik ­­baie konsternasie, spanning en omwenteling in die vroeë jare van hul verhouding. ’n Paar jaar in die ­verhouding in, stem sy ­voorwaardelik in om sy ­gereëlde huwelikstatus te aanvaar. Onder valse ­voorwendsels stem sy ook in dat sy vrou en baba na Suid-Afrika kan verhuis om by hulle te bly. Sy hoop dat die real Mrs. Muhammad dan aan die wêreld ­geopenbaar sal word. Werklik Die teaterstuk is geskryf en opgevoer deur Simone Heradien. Die regie word deur Kurt Egelhof behartig. Dit is op die skrywer se werklike lewe gebaseer. The Real Mrs Muhammad vorm deel van vanjaar se Suidoosterfees by die ­Kunstekaap Teater. Die stuk is 18:30 op 28 April en 20:00 op 30 April te sien. Dit het ’n ouderdomsbeperking van PG16 vir taal. Kaartjieprys is deurgaans R70. Streng Covid-19-protokolle word waargeneem. Geen masker, geen toegang nie.