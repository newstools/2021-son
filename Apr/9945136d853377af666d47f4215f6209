’N TRAGIESE ongeluk in Limpopo het die lewe van ses skoliere geëis. Die leerders het geryloop en die bestuurder van ‘n bakkie het hulle ’n lift gegee. Volgens SABCnuus het die transport-departement in Limpopo gesê die ongeluk is veroorsaak deur roekelose bestuur. Ses leerders is in die ongeluk dood en nog ses leerders is beseer toe die bakkie in ’n muur van ’n huis vasgery het. Die vyf seuns en een meisie was leerders by die Hoërskool Jim Chavani in Xikundu. Die bestuurder en twee passasiers is tans in ’n kritieke toestand in die hospitaal. Mike Maringa, 'n woordvoerder vir die departement van vervoer, sê die provinsiale minister, Mavhungu Maureen Lerule-Ramakhanya het medelye aan die leerders se families gestuur. “Die MEC pleit dat alle motoriste die padreëls toepas en by die spoedbeperkings hou,” sê Maringa. Laas week is vyf mense ook in die Oos-Kaap weens roekelose en nalatige bestuur oorlede toe twee voertuie teen mekaar gebots het.