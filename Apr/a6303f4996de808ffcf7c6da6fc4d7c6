DIE Valke se saak van dwelmhandel teen ’n oud-sokkerspeler het gister in die Bellville-landdroshof ’n rooi kaart gekry. Dis toe Jerome McCarthy, ouboet van die Bafana Bafana-legende Benni (43), gehoor het sy saak is uitgegooi, want die docket het weggeraak. Die Valke het die 47-jarige Jerome verlede jaar by sy huis in Parowvallei op heter daad betrap toe hy ’n besending Mandrax-tablette in ontvangs geneem het. Sy eerste hofverskyning was op 30 November 2020 toe hy op borgtog van R100 000 vrygelaat is. Jerome het weer op 26 Februarie hof geloop waarna die saak vir verdere ondersoek tot gister uitgestel is. Die hof moes egter gister hoor die ondersoek teen Jerome is nog nie afgehandel nie en die polisie se dossier het spoorloos verdwyn. Netwerk24 berig Jerome se regsverteenwoordiger, Leon van der Merwe, het bevestig sy kliënt se saak is van die hofrol geskrap. Jerome kan egter later weer aangekla word indien die polisie hul vermiste dossier kan vind. Jerome het in sy speeldae vir bekende klubs soos Kaizer Chiefs, Santos en Manning Rangers gespeel. Straatwaarde Hy’t ook die Suid-Afrikaanse span (Bafana Bafana) twee keer in sy loopbaan verteenwoordig. Zinzi Hani, woordvoerder van die Valke, het voorheen in ’n verklaring gesê die Mandrax-tablette waarop daar beslag gelê is, het ’n straatwaarde van nagenoeg R8,7 miljoen gehad.