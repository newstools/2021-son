ROGER Federer het bevestig hy gaan aan vanjaar se Franse Ope deelneem. Federer (39) maak sy terugkeer ná twee knieoperasies. Hy was sedert Januarie 2020 nie in ’n Grand Slam-toernooi te sien nie. Die 20-malige Grand Slam-wenner het sy terugkeer 14 maande ná sy beserings in die Katar-Ope gemaak. Die Switser het gesê hy sal in Mei op die kleibaan in Genève in aksie wees – gevolg deur Roland-Garros, wat op 30 Mei begin. Federer, wat in 2009 sy enigste Franse Ope-titel gewen het, het die Brit Dan Evans by sy terugkeer ver­lede maand in Doha geklop, maar Nikoloz Basilashvili het hom toe in die volgende ronde geklop. Federer het vanaf 2016 drie agtereenvolgende Franse Ope Toernooie weens beserings gemis. Hy’t in 2019 teruggekeer en die semi’s gehaal. – AP