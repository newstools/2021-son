'N GYSELAARSDRAMA het hom Woensdagaand by die Cape Gate-winkelsentrum afgespeel toe drie winkels beroof is. Volgens 'n werker in die winkelsentrum het gewapende mans die winkelsentrum net voor toemaaktyd binnegekom en vensters begin stukkend slaan terwyl hulle 'n werker gyselaar gehou het. Die verdagtes het na bewering om 18:40 vir Foschini, American Swiss en Markhams geteiken en werkers gedreig terwyl hulle die winkels beroof het. Volgens 'n werker, wat anoniem wil bly, het die verdagtes die vensters met gaspistole geskiet en 'n houer op die toneel gelos. Die werker sê die rowers het selfone en enigiets, waarmee hulle kon hardloop, gevat en in 'n swart Nissan Navara van die toneel gevlug. Sers. Noloyiso Rwexana, 'n polisiewoordvoerder, bevestig dat ses verdagtes met 'n hamer en vuurwapen die winkels binnegegaan en werkers gedreig het. Rwexana sê die rowers het met 'n onbekende hoeveelheid selfone van die toneel gevlug. Die polisie volg steeds leidrade op.