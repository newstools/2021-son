’N BISKOP wat in die sosiale media as ’n seksmal dronklap uitgemaak word, sê sy siel gaan nie rus totdat die culprits gevang word nie. Lucian Swartz en twee “investigators” is warm op die spoor van die gelowiges wat glo besig is om sy naam te beswadder. Son het gister berig oor ’n kerksuster, Cathe­rine­ Fortuin van Beaufort-Wes, wat beweer dié godsman het vier dae by haar huis deurgebring. Sy het op Facebook bekendgemaak hoe Swartz haar daar soos ’n “hoer” behandel het en daai hele vier dae lank “Nagmaal-dronk” was. Volgens Fortuin moes sy ook die biskop instop en R9 000 gee vir sy ma se begrafnis. Nóg vroue het egter hierna na vore gekom en gesê hy het hulle ook gevra vir kaalfoto’s en selfs beweer dat hy ’n verkragter is. Maar Swartz hou voet by stuk jaloerse gelowiges wil sy naam laat val. Daar is intussen nog ’n Facebook-profiel geskep met Swartz se foto’s, maar met ’n ander naam. Swartz sê hy het intussen sy Facebook-profiel verwyder. Hy vertel: “Die mense gaan nie ophou op Facebook nie. “Ek chat al vir vier dae nie meer nie en het my account delete. “Daai een waar ek pastore en diakens vloek, skel én kaalfoto’s vra – ek gebruik dit nie. “Hulle (jaloerse gelowiges) het daai een gebruik en ek weet nie hoe kry hulle dit reg nie. Die Here weet alleen!” Swartz sê die hele ding is besig om sy reputasie as hoë godsman lelik te vernietig. “Die ding is besig om hand uit te ruk. Daar is ’n twee mense wat besig is om die mense op te spoor. “Hulle is baie goed met Facebook. Ek was by die polisie gewees en het die saak met hulle bespreek. “Ek moet net die name kry. Vandaar af sal ’n saak gemaak word. Ek gaan dit nie so los nie. Onskuldig “Ons kyk nog wie die mense is wat valse beskuldigings maak. “Ek wens net julle kan my help om die mense te kry wat hierdie tipe dinge doen. “Ek weet ek is onskuldig!” Swartz sê hy dink Fortuin se Facebook-profiel is ook gehack, want toe hy nog laas met haar hieroor gesels het, het sy dit alles ontken. Volgens hom het hy gereeld vir die Fortuin gebid met wie hy via Facebook gesels het. Swartz hou vol hy het nog nooit sy voete in Beaufort-Wes gesit nie. “Mense wil te kenne gee ek was in Beaufort-Wes, maar ek was nog nooit daar nie. “Ek het witnesses wat weet ek was nie daar nie. “Ek’t nog nooit gedrink daar nie. Ek weet nie eens hoe lyk Beaufort-Wes nie. “Nog nooit in my hele lewe was ek daar nie! Ek dink dis dieselfde persoon of iemand anders wat met Catherine Fortuin se naam loop. “Ek gaan ’n hofbevel kry, want ek weet dis gelowiges wat ons naam gebruik. Die godsmense verlekker hulle so aan dit wat nou aangaan. “Ek dink regtig nie dis sy wat so iets sal doen nie. Deesdae kan mens maklik fake profiele skep met mense se foto’s.”