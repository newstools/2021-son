VYF verdagtes is gisteroggend in hul spore gestop. Volgens sers. Noloyiso Rwexana, polisiewoordvoerder, het lede van die blitspatrollie inligting opgevolg wat hulle ontvang het oor ’n gesteelde Chevrolet in die Goodwood-omgewing. Rwexana sê: “Die lede het die inligting opgevolg en die verdagte voertuig ná ’n soektog opgemerk. “Hulle het opgemerk dat daar vyf verdagte insittendes in die voertuig was.” Toe die bestuurder van die gesteelde kar oplet dat lede van die polisie op hul hakke is, het hy begin wegjaag. ’n Hoëspoed-jaagtog het gevolg. Stilstand Die verdagtes het op die polisielede begin skiet. Dit het ’n skietery oor en weer tot gevolg gehad. In die proses wat gelyk het soos ’n spanningsdrama, het die gesteelde voertuig tot stilstand gekom. Vier van die verdagtes was gewond. Hulle is na die naaste hospitaal geneem, waar hulle onder polisiebewaking behandeling kon ontvang. ’n Vyfde verdagte is ook op die toneel in hegtenis geneem. Die polisielede het begin om die voertuig te deursoek en hulle het afgekom op twee ongelisensieerde vuurwapens. Hulle het ook ammunisie gevind. By verdere ondersoek is gevind dat die betrokke voertuig in die Muizenberg-omgewing gesteel is. Die vyf verdagtes sal binnekort aangekla word en kort daarna in die Goodwood-hof verskyn.