WORCESTER. – Die lyk van nog ’n baba is dié week hier aangetref. Dit is die tweede kinderlykie wat binne ’n maand in ’n vullisdrom aangetref is. Die jongste gru-ontdekking is Dinsdag in Zweletemba gedoen. Sers. Vathiswa Jacobs, ’n polisiewoordvoerder, sê die baba is omstreeks 08:00 in die vullisdrom aangetref toe twee mans leë blikke by die Zwelethemba-stadion versamel het. Verberging Die babameisie se naelstring was nog aan haar liggaam geheg. Volgens Jacobs is die baba op die toneel dood verklaar. Jacobs sê ’n dossier wat verband hou met die verberging van geboorte is by die polisie aangelê. Volgens haar is niemand nog in verband met die voorval in hegtenis geneem nie. Vroeër die maand is ’n memorial service gehou vir twee babas wie se lyke afsonderlik 2019 en in April vanjaar in vullisdromme in Worcester aangetref is.