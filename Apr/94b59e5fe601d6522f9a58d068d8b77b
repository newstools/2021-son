ONS was vir jare aan die bonkige K en die blou en geel kleure gewoond. Nou spog kykNET met ’n nuwe, moderne look. Karen Meiring, M-Net se direkteur van kykNET-kanale, sê: “Die kykNET-handelsmerk het oor die afgelope 21 jaar bewys dat ons nie vir ­vernuwing terugstaan nie. “Hierdie nuwe voorkoms is verfrissend en in pas met ons wêreldklas-vermaak in Afrikaans.” Leo Smit, bemarkingsbestuurder van kykNET, verduidelik ­verder: “kykNET is een van die grootste Afrikaanse handelsmerke in Suid-Afrika en ons is werklik trots op die impak wat dié kanaal die afgelope 21 jaar op die ­Afrikaanse vermaaklikheid-ekosisteem gemaak het.” ’n Belangrike aspek van die veldtog was ’n weeklange fotosessie waartydens hulle honderde kykNET-persoonlikhede voor Willem Botha se kamera gekry het. Geskiet Elkeen het twee uitrustings gehad – ’n formele een vir die handelsmerk en een wat vir hul program gepas is. Hulle was vier dae op stel in Johannesburg se Stark Films, waar Binnelanders geskiet word, en drie dae in Kaapstad se Atlantic Studios, die tuiste van onder meer Suidooster, Arendsvlei, Kwêla en Tussen Ons. “Die nuwe voorkoms het ’n sterk fokus op die mense van kykNET – die name en persoonlikhede wat ’n mens elke dag in jou sitkamer verwelkom,” verduidelik Hennie van Deventer van Clearwater, die reklameagentskap wat vir die veldtog verantwoordelik is. Dit was ’n enorme produksie met een vervaardiger en produksiebestuurder, ’n produksie-assistent, drie haar-en-grimeerkunstenaars, twee persone wat vir die garderobe verantwoordelik was en honderde uitrustings wat gesorg het dat sowat 180 kykNET-persoonlikhede voor een fotograaf se kamera geskitter het.