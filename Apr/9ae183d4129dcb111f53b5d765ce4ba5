DIE bewaarder wat met 'n gevangene seks gehad het asook 'n kollega, wie se kantoor hulle gebruik het, is ná 'n dissiplinêre proses afgedank. Die seksvideo, wat by die Ncome-gevangenis in KwaZulu-Natal gemaak is, is onlangs in die sosiale media gedeel. Luidens 'n verklaring van die departement van korrektiewe dienste (DKD) is die gevangene ook gestraf. Hy is na 'n maksimum-fasiliteit oorgeskuif en het van sy voordele verloor. Die DKD sê ná hulle aangekondig het hulle ondersoek die saak, was dit belangrik om dit deeglik te doen en spoedig af te handel, maar ook om regstellende maatreëls toe te pas. Hulle het weer beklemtoon dat seksdade en verhoudings tussen beamptes en gevangenes nie geduld sal word nie. "Die gedragskode is duidelik daaroor en dié wat dit oortree sal die nagevolge dra. Die DKD sal nie huiwer om teen enige oortredings op te tree nie," lui die verklaring. - The Witness