’N MAN is dood en twee kinders gewond ná ’n skietvoorval Donderdagaand in Connaught Estate in Elsiesrivier. Son verneem die slag­offer is ’n taxi-eienaar. Dié voorval volg net ’n dag nadat Victor Wiwi, die voorsitter van die Cape Amalgamated Taxi Association (Cata), op die N2-snelweg naby die Borcherds Quarry-afrit afgemaai is. Die polisie ondersoek ná hierdie skietvoorval om 18:20 in Donegal Avenue ’n klag van moord en twee van poging tot moord, asook ’n klag van roof. Beseer Volgens die polisie in Ravensmead het polisielede op die klag van ’n skietvoorval gereageer. Hulle het toe ’n 44-jarige man met skietwonde in ’n Toyota Avanza aangetref. Kapt. FC van Wyk, polisiewoordvoerder, sê twee meisies van onderskeidelik 5 en 12 jaar oud is ook in die skietery beseer en is na ’n nabygeleë hospitaal geneem vir behandeling. “Die motief vir die skietery is in dié stadium nog onbekend. Speurders volg alle leidrade op in ’n poging om die oortreders vas te trek,” sê hy. Enige een met meer inligting oor die skietvoorval word vriendelik versoek om die Stop Misdaad-nommer by 08600 10111 te skakel.