DIE Internasionale Krieketraad (ICC) het Heath Streak, legen­dariese naatbouler van ­Zimbabwe, vir agt jaar geskors. Die ICC voer aan Streak het aanklagte van ­korrupsie teen hom erken. Streak (47) was van 2016 tot 2018 die hoofafrigter van Zimbabwe en sal ná sy straf eers weer in 2029 in krieket kan werk. Hy het luidens die ICC se verklaring vyf reëls van dié globale beheerliggaam ­oortree. Dit het met ­weddenskappe op wed­stryde te doen. Hy het in 2018 inligting van wedstryde vir ’n driehoekige reeks tussen Zimbabwe, Bangladesj en Sri Lanka, die reeks tussen Zimbabwe en Afganistan daardie selfde jaar, sowel as gedurende 2018 se IPL- en APL-toernooie verskaf. Streak het ook vier spelers, insluitend ’n nasionale kaptein, aan ’n derde party probeer voorstel om inligting oor wedstryde vir weddenskap-doeleindes te deel. Hy is boonop skuldig bevind aan pogings om die ICC se ondersoek te dwarsboom. Hy het nie ’n betaling, wat as geskenk voorgedoen is, aangemeld nie. Die geskenk was gratis verblyf en ander benefits wat as betaling ontvang is vir sy oortredings deur wedstrydinligting te verskaf. Streak was na bewering op WhatsApp in kontak met ’n man van Indië wat net as Mr. X bekend staan. Dié twee het volgens die ICC al 15 maande lank op dié sosialemedia-platform met mekaar gepraat.