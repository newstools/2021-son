’N GATVOL ma wil hê die regering moet die relief grant skrap wat haar seun kry, want hy drug te veel. Grace Little van Borcherds naby George sê die Covid-19-verligtingstoelaag van R350 wat haar 20-jarige seun ontvang, is net goed om tik en buttons mee te koop. Volgens Little (57) gebruik haar klong hierdie toelaag om sy drug habit te finansier. Little werk as huishulp en sê sedert haar seun hierdie toelaag begin kry het, het sy ’n verandering in hom agtergekom. Dié ma van drie sê haar seun is een van talle jong mense wat hierdie R350 eerder by merts spandeer as om hul lewe daarmee te verbeter. ’n Moedelose Little vertel: “Elke keer as my seun hierdie grant ontvang, hardloop hy straight na die mert toe. Verdwyn “Hy help my met niks. Laas maand het die mert hom hier kom soek oor geld en ek het onmiddellik geweet dit gaan oor tik-skuld.” Sy sê sodra haar seun die toelaag ontvang het, verdwyn hy sommer vir ’n paar dae van die huis af. “Ek is bang hy gaan in meer en meer probleme beland. “Dit sal beter wees as die regering hom nie meer daai grant gee nie.” Nog ’n inwoner, Donovan Klip, sê hy sien gereeld hoe jong mense partytjie hou met hierdie toelae. “Wanneer hierdie geld uitbetaal word, stroom jong mense na smokkies om dit uit te suip en uit te drug. “Die regering kon werk geskep het met die onnodige geld wat nou so uitgedeel word,” meen Klip.