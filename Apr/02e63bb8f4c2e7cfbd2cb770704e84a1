TWEE verdagtes is doodgeskiet en nog vier is in hegtenis geneem ná ’n sakeroof Vrydag in ’n winkel in Dutywa in die Oos-Kaap. Brig. Tembinkosi Kinana, ’n polisiewoordvoerder, sê ses mans het by die besigheid opgedaag en geld geëis voordat hulle met kledingstukke en skoene in die rigting van Mthatha gevlug het. “Die taktiese reaksiespan in Mthatha is gewaarsku. Toe die verdagtes later besef die polisie agtervolg hulle, het ’n skietery tussen die polisie en die gewapende mans ontstaan.” Volgens Kinana is twee van die verdagtes noodlottig gewond en vier, wat van 31 tot 57 jaar oud is, is op die toneel in hegtenis geneem. Die polisie het op ses vuurwapens beslag gelê. Die verdagtes sal na verwagting binnekort in die Dutywa-landdroshof verskyn op aanklagte van sakeroof, poging tot moord en die besit van ongelisensieerde vuurwapens en ammunisie. – Algoa FM 