NEIL Powell, afrigter van die Springbok-sewesrugbyspan, voel sy spelers gaan nou die nodige voorbereiding kry waarvoor dié nasionale groep nou al so lank hunker. Die Blitsbokke gaan in Mei in Stellenbosch wedstryde teen Kenia, Uganda en Zimbabwe speel. Dié mini-toernooi is gereël sodat die Blitsbokke gereed kan maak en Powell en sy bestuur spankeuses kan vasmaak voor later vanjaar se deelname aan die Olimpiese Spele in Tokio. Powell en sy span moes soos stout kinders toekyk hoe ander lande in toernooie speel terwyl streng Covid-19-wetgewing teenoor Suid-Afrikaanse burgers hulle verbied het om oorsee te reis. Die Blitsbokke moes hulle vroeër vanjaar aan toernooie in Madrid en Doebai onttrek. Al wedstrydoefening wat hulle gekry het, was teen spanne van die Stellenbosch Academy of Sport se sewesspan en ’n SA All Stars-span uit Pretoria. “Ons is verskriklik dankbaar vir die tipe toernooie wat deur Rugby Afrika gereël word. Dit gee ons en Kenia nog ’n geleentheid om vir die Olimpiese Spele voor te berei. Onttrek “Dit sal ook aan Uganda en Zimbabwe speelkans gee in voorbereiding vir hul deelname aan ’n heruitdun-toernooi in Monaco om vir ’n plek in die Spele te kwalifiseer,” het Powell gesê. “Ons het uitgemis op speelkans in Madrid en Doebai weens die reisbeperkings, maar kon darem teen die SAS Academy en SA All Stars Academy van Pretoria speel. “Ons waardeer dit, maar ons het speeltyd teen internasionale teenstand nodig sodat ons verskillende speelstyle kan ervaar. Dié drie spanne sal dit vir ons kan bied.” Powell het gesê hy gaan sy Olimpiese groep beperk tot spelers wat beskikbaar is om in dié toernooie te speel. Spelers wat nie daaraan deelneem nie, sal nie in aanmerking kan kom vir die Olimpiese Spele nie.