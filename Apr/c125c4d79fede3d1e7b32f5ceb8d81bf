LADISMITH. – Sy wou ’n nurse geword het sodat sy vir haar ouers kon sorg. Só vertel Henry en Zelda Jacobs, ouers van Chriszelda (17), wat Sondag hier tragies in ’n ongeluk gesterf het. Pa Henry sê: “Sy was ’n baie voorbeeldige kind. “Met ’n ekstra werkie het sy haar deel vir die huis gedoen. Ons is baie hartseer.” Ma Zelda vertel ’n vriendin het vir Chriszelda en van haar tjommies ’n werkie gekry by Bert Lintvelt, wat bekendheid verwerf het met sy “Braaikaasters” – braairoosters in die vorm van kitare. Hospitaal Sondag het die noodlot toegeslaan. Hulle het saam met Lintvelt gery toe sy Nissan NP200-bakkie teen ’n BMW gebots het. Chriszelda is op die toneel dood; Lintvelt het later in die hospitaal gesterf. Van die ander beseerdes is in die plaaslike hospitaal behandel. Rose Daniels (10) kry nog in die George-hospitaal behandeling. Chriszelda se begrafnis word vir ná die Paasnaweek beplan. Sers. Chris Spies, ’n polisiewoordvoerder, het bevestig Jacobs en Lintvelt het in die ongeluk gesterf. “Die oorsaak van die ongeluk moet nog vasgestel word. Die ondersoek duur voort,” sê Spies.