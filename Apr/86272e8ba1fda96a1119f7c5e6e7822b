’N ORGANISASIE sonder winsbejag vir mense met gestremdhede in Gqerberha (die Baai) is platgeslaan ná ’n inbraak Woensdag op sy perseel. Hilary Bolton, die bestuurder van Cheshire Homes, sê dit het by die kinderafdeling van die Cleary Park-tak in die noordelike gebiede van die stad gebeur. Bolton sê die Happy Feet-skool se heining en die deur is afgebreek, terwyl speelgoed en die voedselvoorraad ten bedrae van minstens R2 000 gesteel is. “Ons mikrogolfoond is beskadig en die televisiestel waarop die kinders TV kyk, is ook gesteel,” vertel sy. Sy sê die nagskofpersoneel was gelukkig nie tydens die voorval op die skoolterrein nie en niemand is beseer nie. “Daar is egter ’n gevoel van vrees onder die bejaardes geskep wat by die huis woon. Hulle is almal erg gestrem en dit is dus baie skrikwekkend as jou persoonlike ruimte geskend word,” sê Bolton. Intussen het kapt. André Beetge, polisiewoordvoerder, gesê ’n saak van huisbraak word ondersoek, maar daar is nog geen arrestasies uitgevoer nie. Hy sê die totale waarde van die gesteelde goedere beloop R20 000. – AlgoaFM