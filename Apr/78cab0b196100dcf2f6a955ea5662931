“ONS wil haar spesiale dag vir haar vriende ­spesiaal maak. Dís hoe ons haar memory aan die lewe gaan hou.” Dis die bittersoet ­realiteit van die vermoorde Ayesha Kelly se ­familie. Ayesha sou Vrydag haar 12de verjaardag gevier het. Die klein pragpop is in 2019 gedurende die Desember-skoolvakansie noodlottig gewond toe sy in bendekruisvuur beland het. Sy was op pad na ’n huiswinkeltjie toe die skote net enkele ­meters van haar huis af begin klap het. Die leerder aan ­die Primêre Skool Tafelsig is in die rug getref en het later op die toneel ­gesterf. Die saak het groot ­media-aandag gekry, asook die aandag van die nasionale polisieminister, Bheki Cele. Tradisie Twee verdagtes, Cameron Julies en Chadwin Williams, loop tans hof vir haar moord. ’n Derde, Nathaniel Arendse, het ­tydens die saak in die tronk gesterf. Fatima Kelly (32), Ayesha se antie, verduidelik aan Son dat haar familie dit ’n tradisie wil maak om die meisie se kort lewe elke jaar te vier. Só sal sy nie vergeet word nie. “Sy was baie lief vir haar vriende en familie gewees. Ons weet dat sy van dié idee sou approve het, want dis iets waarvoor sy altyd uitgekyk het – haar verjaardag.” Fatima sê wat die dag meer spesiaal maak, is dat dit dié jaar in die maand van Ramadaan val. “Sy was klein, maar baie gelowig. So ons wil die kinders invite om hul pwasa saam met ons te breek, veral dié wat nie het nie.” As jy ’n donasie wil maak, kontak Fatima by 078 989 4021. Julies en Williams verskyn op 14 Mei in die Wes-Kaapse hof.