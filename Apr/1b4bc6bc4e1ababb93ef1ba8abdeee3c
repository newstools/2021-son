ZANE Killian sal nou man-alleen vir die mislukte hit op die top Kaapse lawyer, William Booth, moet staan. Dit kom nadat drie van sy mede-beskuldigdes 'n pleitooreenkoms met die staat aangegaan het. Kauthar Brown (36), Ebrahim Deare (36), Riyaad Gesant (32), het skuld op die onderskeie aanklagte teen hulle erken. Die saak het Vrydagoggend met 'n sterk polisie en selfs weermaglede teenwoordigheid plaasgevind. Daar was wel 'n sig van verligting toe die vierde beskuldigde, Kim Smith meegedeel is dat die saak teen haar teruggetrek word. Die 32-jarige kon nie ophou smile toe sy hoor dat sy nie meer hof hoef te loop nie. Volgens die klagstaat was die poging op Booth se lewe ook nie die eerste nie, en was daar al omtrent twee vorige pogings maar waar die beskuldigdes se drug habits hom gered het. Die laaste mislukte poging was laas jaar op 9 April, by Booth se huis in Higgovale in Kaapstad. Die staat voer aan Kilian het Booth se foon geping en dat dít is hoe sy aanvallers geweet het wanneer hy waar sal wees. Na bewering is Booth se foon ook omtrent 500 keer verlede jaar geping, en was dit ook die geval enkele minute voor die poging gepin. Son het voorheen berig hoe Kilian na bewering ook die registrasienommers van Booth en sy vrou se voertuie op sy selfoon gehad het. Daar is ook na bewering 'n foto van Booth op een van Kilian se elektroniese toestelle gevind. Alhoewel hy nie Vrydag in die hof was nie het die hofverrigtinge sonder Kilian voortgegaan. Intussen is Brown, volgens die pleitooreenkoms, die enigste van die drie wat net drie jaar gemeenskapsdiens hoef te doen. Sy sal ook onder huisarres bly. Gesant is vyf jaar direkte gevangenisstraf opgelê. Terwyl Deare, wie 10 jaar tronkstraf opgelê is, die meeste tyd in die tjoekie sal deurbring. Kilian, wat ook hof vir die moord op lt.kol. Charl Kinnear loop, sal op 27 Mei weer voorkom.