LEEU-GAMKA. – Ouma Hester Look (64) het reeds bykans ’n jaar en vyf maande gelede verdwyn. En net voor Oupa Jan Look (67) moed begin verloor het, is drie verdagtes aangekeer vir haar moord, al is Hester se lyk nog nie gevind nie. Oupa Jan vertel aangedaan: “Hulle het voorgegee sy is oorlede, maar ek het nog nie haar beendere gesien nie. As hulle net haar liggaam kan kry, dan kan ek haar darem uit ons huis begrawe en sê: ‘Daar lê ouma.’ “Die gemeenskap is kwaad. Hulle is ook kwaad omdat ons die saak nou in Prins Albert moet gaan volg. Maar die misdaad is mos in Leeu-Gamka gepleeg.” Opgewerkte gemeenskapslede het laas week by die cop shop opgedaag toe hulle gehoor het van die aankeer van die drie verdagtes. Verbind Hulle soek nie bail vir die verdagtes nie. Pieter van Wyk, ’n gemeenskapsleier, sê: “Hier is reeds vier onopgeloste moorde. Moet hierdie een dalk die vyfde een raak? “Bewyse is gevind wat plaaswerkers­ met die verdwyning verbind.” Sers. Chris Spies, polisiewoordvoerder, het by navraag gesê: “Die FCS ondersoek die omstandighede na die verdwyning en beweerde aanranding van die vrou. “Sy is laas op 28 November 2019 gesien. “Die verdagtes, 28, 32 en 40 jaar oud, word aangekla van aanranding met die bedoeling om ernstig te beseer. “Die saak is uitgestel tot 26 April. Hulle bly in aanhouding. Die ondersoek duur voort en meer klagte kan bygevoeg word soos die ondersoek vorder.”