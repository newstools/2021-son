IN OPVOLG op die skokkende agteruitgang en verval van die totale treinnetwerk is ook die Firgrove-stasie ’n helse oogseer. Son het gister berig hoe die geplunder die openbare vervoerstelsel al behoorlik laat doodbloei. Mense praat met Son, maar wil eerder anoniem bly. Hulle sê hulle koester steeds die hoop om eendag tog weer trein te ry. Hulle kla dat hulle nou ten duurste moet betaal om met ’n taxi na hul werkplekke in Kaapstad en Bellville te ry. Rdl. Rhoda Basier sê dis teleurstellend om te sien dat ’n openbare vervoerdiens wat juis bedoel is vir arm mense, só afgebreek is. Vandalisme Basier sê die gemeenskap en Prasa sal moet saamstaan om die skuldiges vas te trek. Zino Mihi, waarnemende woordvoerder van Prasa, sê hulle ondervind gereeld vandalisme by die Firgrove-treinstasie. Laas jaar en selfs voordat die nasionale lockdown begin het, was die verval daar al ’n oogseer. Prasa benodig ’n groot kapitaalinspuiting om dié stasie te herbou. Daar is wel planne om die treinstasie te herbou ás Prasa die nodige geld kan kry. Die papierwerk vir die herbou van die stasie is by Prasa se nasionale verbeteringsprogram ingedien. Daar word verwag dat dit moontlik binne die volgende twee jaar kan gebeur. Son het verneem dat ’n ontwikkelaar grond by Prasa wil huur vir ’n enorme ontwikkeling in die gebied. Die nuwe ontwikkeling sluit in die verskuiwing van die stasie, sowel as ’n behuisingsprojek en ’n massiewe winkelsentrum. Huiwering Die planne is onlangs aan die gemeenskap van Fir­grove voorgelê vir openbare deelname. Intussen sal die pendelaars wat dit nog op treine waag, die gehawende treinstasie moet verduur. Die treinstasie by De Grendel is nét so vervalle, met paving-stene wat nou gesteel word en ’n ou wat letterlik besig is om langs die perron te grawe om kabels uit te haal. Hy en sy helper, wat lê en slaap, is só houtgerus asof hulle niks verkeerd doen nie.