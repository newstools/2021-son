“HOEKOM het jy nie vanoggend geluister nie?” Só ondervra ’n leerder wat glo ’n prefek by Worcester ­Gimnasium is, ’n ander terwyl hy sy vingers styf om die leerder se oor draai. ’n Video wat laas week in die sosiale media ­uitgekom het, vertel die storie. In hierdie video, wat na be­wering in die Worcester Gimnasium se koshuis geneem is, sien ’n mens hoe die prefek ’n leerder konfronteer en sy oor omdraai terwyl sy handlanger op die agtergrond “harder” sê. Die leerder wie se oor omgedraai word, vra: “Wat het jy vanoggend gesê?” Die prefek antwoord hom en sê: “Vir die klokkie. Die klokkie het gelui en jy het nie na die eetsaal gekom nie.” Dan lag hy én die persoon agter die kamera terwyl die leerder sy hand teen sy oor hou en die ander hand op die tafel. Die prefek vra hom: “Hoekom, is jy doof? Luister na my, het jy die klokkie hoor lui?” Die leerder sê toe: “Ja.” “Dan waarom het jy nie na die eetsaal gekom nie?” vra die prefek. Die video draai dan na ’n ander persoon toe en die een wat die video maak sê: “Hy jok, hy jok sommer, dié een ook.” Volgens ’n bron is dit nie die eerste keer dat die seuns ’n medeleerder boelie nie. “Hy en die ou wat die video maak, het vroeër vanjaar ’n leerder met klere en al in die stort gegooi en die stort op sy koudste gedraai.” Kerry Mauch­line, woordvoerder van die Wes-Kaapse onderwys­departement (WKOD), sê sy was nie persoonlik van die video bewus nie en sal by die distrikskantoor oor die beweerde voorval navraag doen. “Ons doen ’n beroep op leerders en ouers om sulke voorvalle aan te meld in plaas daarvan om video’s te versprei. Video’s doen net skade aan diegene wat geboelie word,” sê Mauchline. Nommer Sy sê die WKOD se reaksie op afknouery sluit in dat die leerders in hul sorg die reg op ’n veilige skoolomgewing het. Die WKOD moet zero-verdraagsaamheid ten opsigte van afknouery volg as hy ’n samelewing wil opbou wat omgee. Die Safe Schools-inbelsentrum se nommer is 080 045 4647. Leerders, ouers en onderwysers kan dit skakel vir hulp en leiding.