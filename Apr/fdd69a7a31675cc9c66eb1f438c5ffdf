DIE gesondheidsowerhede gaan die lesse wat hulle in die stryd teen die corona-virus geleer het, nou ook in die geveg teen tuberkulose (TB) implementeer. Só het die Wes-Kaapse gesondheidshoof, dr. Keith Cloete, gister in die Karl Bremer-hospitaal op die bekendstelling van die TB-nood­reaksieplan gesê. Cloete erken TB bly een van die grootste mediese uitdagings in die land en veral in die Wes-Kaap. Hy erken in sekere aspekte het die gesondheidsowerhede moontlik die bal laat val in die stryd teen TB. Cloete verduidelik wanneer TB-pasiënte middelweerstandige TB ontwikkel, is dit ’n aanduiding dat iets êrens in die gesondheidstelsel verkeerd geloop het. Een van dié fasette is die toetsing van mense wat moontlik TB onder lede het. Cloete verduidelik: “TB is oral. Ons kan nie kies waar ons gaan toets nie. Oral waar daar gesondheidsfasiliteite is, moet ons TB-toetse aanbied.” As deel van dié drive om soveel mense as moontlik vir TB te toets, gaan die gesondheidsdepartement binne twee maande digitale hulpmiddele soos ’n app en ’n digitale X-straalmasjien inspan. Betrek Volgens Cloete gaan die TB-noodreaksieplan in stappe werk. Dit begin met kommunikasie, waardeur die publiek oor die siekte ingelig word, asook oor die voorkoming van nuwe TB-infeksies. Die Wes-Kaapse minister van gesondheid, dr. Noma­french Mbombo, sê verder gemeenskapsgebaseerde organisasies sal ook by die veldtog betrek word. Volgens haar moet daar meer gedoen word om TB te bekamp omdat dit die kwesbaarste mense in die gemeenskap teiken. Sy hou vol dit gaan nie net oor die gesondheidstelsel nie. Mbombo verduidelik: “TB is ’n sosio-ekonomiese siekte wat die kwesbaarste mense teiken. “Dit teiken veral bejaardes, jong kinders en die armes.” Die Wes-Kaapse premier, Alan Winde, sê op sy beurt TB kan oorwin word, want dit kan genees word. Hy sê: “Dis geneeslik. Dis die een ding wat vir my uitstaan – dat dit geneeslik is. “As dit geneeslik is, laat ons dit dan genees.” Winde sê strategieë wat hulle in die stryd teen die corona-virus geleer het, kan nou ook in die geveg teen TB aangewend word. Lewer “Ons het (in die stryd teen Covid-19) geleer hoe om binne ses weke hospitale te bou,” sê hy. “Ons het geleer hoe om medisyne aan die kwesbaarste mense te lewer.”