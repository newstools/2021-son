SELFS die opposisie erken hy is die regte man vir die job. Die nuwe Wes-Kaapse onderwysdepartementshoof, Brent Walters, sal na verwagting die besem wees wat dié departement skoon vee. Dis volgens die provinsiale ANC-skaduminister van onderwys, Muhammad Khalid Sayed, nadat Walters onlangs by die ­uittredende hoof, Brian Schreuder, oorgeneem het. Sayed sê Walters is “hoogs gekwalifiseerd en ervare” en is goed vertroud met onderwyskunde, want hy is ’n voormalige onnie en ­skoolhoof. “Hy (Walters) het selfs onder Cameron Dugmore, die voormalige provinsiale onderwysminister gedurende die ANC se bewind in die Wes-Kaap, ­gedien,” sê Sayed. Sayed voeg by: “Ons verwelkom sy aanstelling en sien uit daarna om saam met hom te werk. Geleer “Ons is egter bekommerd oor die politieke rigting wat die WKOD nou inslaan en ons voorsien vir hom probleme in dié verband.” Walters sê hy het in die 1970’s en vroeë ’80’s by die Laerskool Rosmead en die Hoërskool Livingstone skoolgegaan, waar hy geleer is oor regverdigheid, eerlikheid en om die regte ding te doen. “Ek is geleer dat jy nie ’n slagoffer van omstandighede hoef te wees nie,” voeg hy by. “Jy moet egter opvoeding gebruik om jouself en diegene rondom jou se omstandig­hede te ­verbeter.” Hy sê hy het vanweë dié beginsels van hom besluit om Wiskunde en ­Wetenskap aan die Universiteit van Kaapstad te swot. Daarna het hy tussen 1987 en 1995 as ’n onnie in hierdie vakke onderrig gegee. Hy sê verder dat die groei van leerdergetalle in die Wes-Kaap een van die grootse uitdagings is wat hom in die gesig staar. Volgens Walters was daar 10 jaar gelede 970 319 Wes-Kaapse leerders van gr. R tot gr. 12. “Tans is daar meer as 1,1 miljoen leerders,” sê hy. “Sonder die nodige befondsing bied hierdie toenames ernstige uitdagings. “Veral sover dit infra­struktuurlewering, die verhouding van onnies tot leerders, akademiese uitslae en ander diensleweringsake betref. “Hierdie kwessies benodig ons aandag en toewyding. Daar is geen maklike antwoorde nie.”