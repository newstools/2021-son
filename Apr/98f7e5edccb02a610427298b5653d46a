’N MAN het Donderdag in die Ventersdorp-landdroshof verskyn vir sy beweerde betrokkenheid by die moord op sy eksmeisie se nuwe kêrel. Jonas Rabaitsile “Rambo” Matshane (53) staan tereg op aanklagte van moord en regsverydeling in verband met die moord op die 49-jarige Dan Moleko Radebe.Kapt. Sam Tselanyane, polisiewoordvoerder in Noordwes, sê die voorval het Saterdag 27 Maart 2021 omstreeks 11:00 op die plaas Buffelsvlei net buite Ventersdorp plaasgevind. Daar word beweer inwoners op die plaas het Radebe op dié dag op pad na die plaas gesien, maar hy het nooit daar aangekom nie.“Luidens die inligting tot ons beskikking is Matshane die laaste persoon wat daardie dag die plaas verlaat het in die tyd toe die slagoffer laas gesien is,” sê Tselanyane. Ná Radebe se verdwyning het sy meisie hom by die Ventersdorp-polisie as vermis aangemeld.’n Soektog het Dinsdag gelei na die ontdekking van Radebe se lewelose liggaam in ’n vlak graf in die koringlande naby die plaaswerkers se huise. Tselanyane sê mense beweer Matshane het Maandag na Klerksdorp vertrek en nie teruggekeer nie.’n Soektog na Matshane het gevolg. Hy het homself toe Dinsdag aan die Klerksdorp-polisie oorgegee. Hy is eers aangehou en daarna teruggeneem na Ventersdorp.Die saak is tot 7 April uitgestel vir ’n formele borgtogaansoek. - News24