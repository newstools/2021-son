VIER verdagtes tussen die ouderdom van 29 en 49 is Donderdagmiddag deur die polisie se nasionale taakspan in Kaapstad in verband met die moord op 'n polisiebeampte en poging tot moord van 'n advokaat gearresteer. Luidens 'n polisieverklaring hou die arrestasies ook verband met bendeverwante afpersing en intimidasie in die Milnerton-omgewing. Kol. Katlego Mogale, 'n polisiewoordvoerder, sê "Die taakspan het die verdagtes in Century View opgemerk en toe die span hulle probeer stop, het hulle accelerate met een voertuig wat een van die lede agtergelaat het." 'n Hoë spoed jaagtog het gevolg en die verdagtes is in Sable-weg vasgetrek. Tydens die inhegtenisneming is twee voertuie deursoek. Binne die Mercedes, met twee insittendes, is twee ongelisensieerde vuurwapens gevind. In die tweede voertuig, 'n Toyota Hilux, met twee insittendes, is nog 'n ongelisensieerde vuurwapen gevind. Die polisieministerie het die arrestasies verwelkom. "Dié deurbraak moet gevier word, meer so omdat ons nogaltyd volgehou het dat die moord op lt. kol. Kinnear nie 'n random act was nie, maar 'n koelbloedige daad wat deelvorm van 'n komplot wat besig is om deur die polisie ontbloot te word. "Ons verwag ook meer arrestasies om te volg. Die vier verdagtes verskyn Maandag in die Kaapstadse landdroshof op klagte van sameswering om moord te pleeg, poging tot moord, afdreiging en ontvoering.