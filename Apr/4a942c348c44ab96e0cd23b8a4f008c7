PORTERVILLE. – Die stof het beswaarlik gaan lê oor ’n winkelbaas wat sy werker na bewering aangerand het, of gemoedere loop weer hoog oor nóg ’n voorval. Son het onlangs berig oor Marius Cronjé, eienaar van OK Foods, wat na bewering een van sy werkers aangerand het. Cronjé loop tans hof vir dié voorval. Die voorval het groot opslae gemaak. Ontstoke inwoners, wat lank reeds keelvol is oor hoe sommige werkers in dié dorp behandel word, het uit protes na Cronjé se winkel opgeruk. Bergeon Pieters (29) sit ook nou by die huis nadat sy baas hom na bewering by Hi-Q, ’n motorbandeplek, weggejaag het. Sy werkplek is naby OK Foods in dieselfde straat. Pieters vertel: “Ek het twee weke gelede my baas gevra of ek die Maandag kon af kry omdat ek belangrike sake gehad het om af te handel in Piketberg. “Hy het nee gesê en aangevoer dat daar dan ’n werker kort gaan wees. Daar is egter altyd ’n ou wat instaan wanneer daar ’n werker kort is. “Ek het toe die Maandag uit die werk gebly en toe ek die volgende dag by die werk opdaag, word ek soos ’n hond weggejaag.” In ’n opname wat Pieters met sy selfoon gemaak het, begin sy baas, Hennie Louw, heel rustig met hom praat en wil weet waarom Pieters uit die werk gebly het. In ’n stadium vra Pieters ’n vraag. Dan gil Louw: “Nee wag, wag, wag, nou hou jy jou bek!” Toe Pieters vir Louw berispe oor die manier waarop hy aangespreek word, sê Louw: “F*k*f, mannetjie. F*k*f van my perseel af!” Son is in besit van dié opname. Toe Son Louw uitvra omtrent die kwessie, het hy die gesprek kortgeknip. Hy het daarna nie weer sy foon beantwoord nie. Toe Son van ’n ander foon af bel, het Louw geantwoord, maar weer die foon doodgedruk toe hy hoor dit is weer Son wat bel. André Smuts, bestuurder van Hi-Q Automotive in die Wes-Kaap, sê: “Die maatskappy sal nooit aanvaar dat daar so met personeel of kliënte gepraat word nie. Jy kan nie op werkers vloek of hulle net wegjaag nie. “Daar is geen manier hoe ’n mens ’n werker só kan afdank nie. Daar’s prose­dures wat gevolg moet word. “ ’n Werker moet in elk geval dissiplinêr verhoor word voordat stappe teen hom gedoen kan word. “En die werker het ook die reg om stappe te doen indien hy onregverdiglik afgedank is.” Randall Swarts, gemeenskapsleier, staan Pieters by sodat die Kommissie vir Versoening, Bemiddeling en Arbitrasie (CCMA) sy saak kan ondersoek.