TOE Manchester United sowat sewe maande ge­lede op Old Trafford met 1-6 deur Tottenham Hotspur verneder is, was Ole Gunnar Solskjær (manager) en sy spelers die slegste sokkerklub in die wêreld. Spurs is as titelaanspraakmakers in die Premierliga beskou, terwyl United nie eens ’n kat se kans gestaan het om onder die voorste vier spanne te eindig nie. United het egter Sondag in Londen gewys wie nou eintlik die beter span is deur Spurs met 3-1 te gaan ver­neder. Met dié sege het United – tweede op die punteleer – ook sy agterstand teenoor die voorloper, Manchester City, laat verklein. José Mourinho (Spurs se manager) moet bekommerd raak daaroor of hy nog volgende seisoen ’n job gaan hê. Spurs lyk na ’n span wat in geen Europese kompetisie gaan speel nie. Maar aan die begin van dié wedstryd was daar duidelik senuwees, met beide spanne se spelers wat mekaar nog bekyk het. Edinson Cavani het gedink hy het United die voortou gegee in die 34ste minuut. Dié doel is egter deur die video-assistentskeidsregter (VAR) afgekeur. Daar is in beeldmateriaal in die opbou tot dit opgetel dat Scott McTominay se arm met die gesig van Son Heung-min kontak gemaak het. Soos die noodlot dit wou hê, was dit Son wat vier minute later vir Spurs die deurbraak gemaak het ná goeie aangewerk in die middelveld. Vir die soveelste keer in die Premierliga moes United poog om ’n agterstand uit te wis in die soektog na ’n sege in ’n wegwedstryd. Die gelykmaker sou in die tweede helfte vir die be­soekers kom. Dít van ’n onverwagse bron in die ver­dedigende middelveldspeler Fred, wat Cavani se poging opgevolg en verby ’n uitgestrekte Hugo Lloris geskop het. Beide spanne het met meer desperaatheid gespeel om die wenner te probeer kry. Die kanse vir die wenner het aan albei kante gekom. United het egter beter geleenthede geskep en is daarvoor beloon toe Cavani uiteindelik ’n doel kon vier. Mason Greenwood het die wraak voltooi toe hy in be­seringstyd United se derde doel verby ’n hulpelose Lloris gesool het.