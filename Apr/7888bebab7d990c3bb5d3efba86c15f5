VANDAG se Varsity Cup-wedstryd teen die Universiteit van Johannesburg (UJ) is waarskynlik een wat Paul Treu, afrigter van die Universiteit van Wes-Kaapland (UWK), vir ’n sege geteiken het. Die UWK en UJ pak mekaar vanaf 15:00 op Loftus Vers­feld. UJ is tradisioneel nie een van die sterkste spanne in die kompetisie nie, maar UWK ook nie. Albei spanne is tans in die middel van die punteleer en sal beslis kan doen met vier of selfs vyf punte. Udubs beleef tot dusver ’n rondomtalie-toernooi en het ná vyf wedstryde al drie nederlae gely. Hulle het egter ook ’n oorwinning en ’n gelykop uitslag behaal, maar Treu sal gefrustreerd wees met die wete dat sy span in van die nederlae as oorwinnaar uit die stryd kon getree het. Udubs het goeie spelers oral op die veld, maar kon nie in al hul wedstryde hul ritme vind nie. Die Kapenaars se skrum- en lynstaanwerk is ook nie op die peil wat ’n mens van aanspraakmakers in die kompetisie verwag nie. Impak Agterlangs het hulle baie skietgoed, maar hulle moet voorlangs meer oorheers sodat manne soos André Ma­nuel, Lundi Msenge en Gilroy Philander amok kan maak. Mikyle Vraagom (losskakel) se besering was ontydig en sy plaasvervangers kon tot dusver nog nie dieselfde impak maak nie. ’n Oorwinning in Udubs se laaste wedstryd in die tweede bio-borrel kan hulle net goed doen, aangesien dinge tydens die derde borrel (vanaf 10 Mei) baie moeilik gaan wees. Hulle kom dan binne die bestek van ses dae teen die Ikeys, CUT en Wits te staan. Die Ikeys en CUT twee van die toonaangewende spanne in die toernooi en Wits begin self nou tekens van ’n herlewing toon. Hoe dit ook al sy, Treu sal vanmiddag met niks minder as ’n oorwinning oor UJ te­vrede wees nie.