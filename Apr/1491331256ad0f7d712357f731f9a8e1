CALITZDORP. – Cops hier het gesteelde vuurwapens en ammunisie gekonfiskeer. ’n Wakker cop het tydens ’n gewone patrollie ’n verdagte opgemerk. Hulle soek al lank na dié snaar. ’n Bron vertel: “Die jong man het te gerus geraak. Nadat daar bykans vyf maande gelede by ’n huis in Groenfontein ingebreek is, soek die polisie na hom. “Van die gesteelde goedere was vuurwapens en ammunisie wat uit ’n kluis gesteel is. Toe die cops die leidraad na Royal Heights vat, het hulle op die einste wapens afgekom.” Die dorp was reeds voorheen in die nuus nadat daar by meer as een onverwante voorval was waar daar op inwoners geskiet is en hulle beroof is. Arrestasie Die voorvalle hou nie verband met die huidige wapenvonds nie. Kapt. Malcolm Pojie, ’n polisiewoordvoerder, sê; “Lede het die verdagte opgemerk vir wie daar reeds ’n lasbrief uitgereik is. Sy inhegtenisneming het tot die arrestasie van nog ’n verdagte gelei. “Tydens ’n deursoeking van die verdagte is ’n leë magasyn en ’n paar .22 koeëls op hom gevind.” Verdere ondersoek het die polisie gelei na Royal Heights, waar hulle ’n .22-pistool, .38-rewolwer en ammunisie op die perseel gevind het. “Verdere ondersoek het die vonds verbind aan die 2020-inbraak in Groenfontein, waar die vuurwapens gesteel is.” Die twee verdagtes (28 en 29 jaar oud) word aangehou.