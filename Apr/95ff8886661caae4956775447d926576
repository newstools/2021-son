JAMES Verity-Amm het hom gister van ­Griekwas af by die Bulls aangesluit. Verity-Amm (26) het die Hoërskool Hottentots-Holland in die Wes-Kaap bygewoon waar hy die Weste­like Provinsie op junior vlak en die UWK in die Varsity Shield verteenwoordig het. In 2016 het hy die lang reis na Australië onderneem waar hy hom by die Future Force Academy in Perth aangesluit het. Dit was nie lank voordat dié buite-agterspeler ’n kans by die Western Force gekry het nie. Hy het sy Superrugby-debuut in 2017 teen die Lions gemaak. Verity-Amm het sy naam as driedrukker van formaat gemaak en as ’n speler wat ’n groot bedreiging op die aanval inhou teen elke span teen wie hy te staan kom. In 2018 het hy ook ­Superrugby vir die ­Brumbies gespeel voordat hy na Suid-Afrika terug­gekeer het. Hy het sedertdien in 2020 en 2021 in die Currie Cup en in die Superrugby Unlocked-kompetisies vir die ­Poubloues uitgedraf. Hy sal veral onthou word vir sy twee drieë wat hy aan die einde van laas jaar teen die Bulls op Loftus Versfeld aangeteken het. Jake White, die Bulls se direkteur van rugby, het oor sy span se nuutste aanwins gesê: “James is ’n talentvolle speler wat ­stewig op die aanval én ver­dediging is. Hy sal ons diepte in ons agterlyn net verder versterk. Ons sien daarna uit om ’n speler van sy vermoë by ons span te voeg.” White kon ook die voormalige Junior Bok-voorspeler Jacques du Plessis na Pretoria lok.