BEET is ’n produksie van die Suidoosterfees wat die lewe van die legendariese musikant Beethoven vier. Dit is ’n tragikomedie oor Ludwig, ’n jong man wat aan die verkeerde kant van die treinspoor grootgeword het. Sy ouma stuur hom om ’n bottel ingelegde koejawels vir die gypsy te neem. Dit is daar waar die gypsy hom vertel dat sy glo hy is die reïnkarnasie van Beethoven. Dit verander sy lewe vir altyd. Dit is nie lank nie of hy is op die hele dorp se lippe en hulle begin hom sommer spottenderwys “Beet” noem. Vinnig begin daar ’n storie loop dat Beethoven met ’n spooktrein in Bonnievale opgedaag het om sy naam te beskerm. Beet is so ’n lag-met-’n- traan-stuk wat die ou kleindorpse mentaliteit van Bonnievale vier. Kom ontmoet Beet se Ouma Bets, wat nie nonsens vat nie, sy musiek-onnie, juffrou Kidson, wat haar tragiese verlede vir die bottel verruil, en sy vele liefdes­teleurstellings – Pearl, Elsie en Alfrida. Beet is ’n eenman-teaterstuk geskryf deur die Nagtegaalpryswenner Braam van der Vyver. Ben Pienaar vertolk die hoofkarakter. Hy is in 2019 vir ’n Woord-trofee en Naledi benoem en vir ’n Fiësta in 2020. Die regie word behartig deur Marié-Heleen Coetzee en Johan van der Merwe. Speelvak: 26 April om 18:30, 27 April om 14:30 en 29 April om 18:30. ’n Kaartjie kos R80 en is beskikbaar by Computicket.