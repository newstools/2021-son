AS DAAR ooit ’n tyd en oomblik vir Lionel Messi was om te wys hy’s nog een van die wêreld se beste sokkerspelers, sal dit in môre se belangrike La ­Liga-wedstryd tussen ­Real Madrid en Barcelona wees. Dié El Clásico – die bynaam vir ’n ontmoeting tussen die twee Spaanse aarts­vyande – het ­’n skerper betekenis ná onlangse uitslae in La ­Liga. Die wenner van môre se kragmeting kan weer begin droom van moont­like liga-sukses nadat dié kompetisie se voorloper, Atlético Madrid, laas week in die hek geduik het. Barça is tans tweede op die punteleer, met Madrid in die derde plek. Eers­genoemde spog ook met ’n onoorwonne lopie van 19 ligawedstryde en is net een punt agter Atlético. As Barça sy oorblywende nege wedstryde wen, word hy maklik nog as kampioen gekroon. Vir dít om te gebeur, sal daar na Messi gekyk word om weer van voor te lei met sy vermoë om wonderbaarlike doele aan te teken. Real kan egter nie ­onderskat word nie. ­Zine­dine Zidane ­(manager) se troepe speel met groot selfvertroue, veral nadat hulle dié week vir Liverpool met 3-1 in ’n kwarteindstryd van die Uefa Champions ­League afgestof het.