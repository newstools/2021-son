DIÉ jong entrepreneur van Tafelsig in Mitchells Plain ken nie van rondsit en niksdoen nie. Mujaheed Martin (21) sê die Covid-19-pandemie het hom ook hard getref toe afdanking hom laas jaar in die gesig gestaar het. Dié besige mannetjie het toe eers begin karre was by die huis voordat hy besluit het om ’n e-hailing-besigheid te begin. Hy het toe sy broer wat ’n motor besit, genader, terwyl hy die mense gekry het wat van hul diens gebruik maak. Later het hy ’n ekstra bestuurder bygekry. Volgens Martin het hulle besef mense het meer vertroue in dienste wat ’n bestaande app het as dié wat jy direk op WhatsApp kontak. “Mense het ook nie altyd data nie,” sê hy. Dis tóé dat hy besef hulle benodig nou ’n app sodat hulle meer klante kan kry. Martin het onlangs sy e-boek, getiteld Soe praat ’n bek ..., bekend gestel, wat hy geskryf het juis om geld in te samel sodat hy ’n app kan ontwikkel vir sy e-hailing-besigheid. Martin vertel meer oor die e-boek: “Die boek handel basies oor die werklikheid waarmee ons op die Kaapse Vlakte te doen kry, asook advies aan die jeug. “Dit bevat tien hoofstukke wat in ‘Mengels’ geskryf is, aangesien dit die moedertaal in ons woonbuurte geword het.” Die boek kan teen R50 gekry word. Dit het hom ’n week geneem om die boek met sy 10 hoofstukke te skryf en bymekaar te sit. Martin sê hy het gesien ’n e-hailing-diens is belangrik in sy omgewing omdat Uber nie daar ry nie, weens die erge bendegeweld, veral in sy woongebied. Sy drome is om die besigheid ’n sukses te maak, sowel as om die gemeenskap te dien. Martin het ook ’n groot passie vir liefdadigheidswerk. “Ek is gewoond aan hard werk en nie gewoond daaraan om stil te sit en niks te doen nie,” laat hoor hy. Martin se boodskap aan jong mense is dat jy iéwers moet begin, al is dit hóé klein. “Dit vat tyd en baie opofferings, maar jy moet aanhou om dit te laat werk.”