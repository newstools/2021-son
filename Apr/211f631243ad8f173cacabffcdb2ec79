MZWANDILE Stick, Springbok-hulpafrigter, en Frans Malherbe het die laaste klompie dae by die SA Rugby-akademie in Stellenbosch saam met die Junior Springbokke gewerk. Die Junior Springbokke werk reeds die afgelope drie weke kliphard aan ’n program by die akademie. Stick het laas week ’n vaardigheidsessie met die agterspelers gehou, terwyl die voorspelers Maandag saam met Malherbe in ’n skrumsessie gewerk het. Insigte Bafana Nhleko, afrigter van die Junior Bokke, sê gister in ’n verklaring: “Om Mzwandile Stick en Frans Malherbe hier te hê, was fenomenaal. Mzwandile is opgewonde om hier te wees. “Hy het goeie insigte gegee wat die ouens ter harte geneem het. Wat Frans betref, dink ek sommige ouens het hoendervleis gekry net om te sien hoe hy operate en hoe hy betrokke raak. “Dis veral belangrik uit ’n opleidingsperspektief, aangesien dit die spelers in staat stel om te sien wat nodig is om tot op daardie vlak te kom. Daarom is ons baie dankbaar vir die geleentheid.” Nhleko het bygevoeg die betrokkenheid van die Bok-afrigters en -spelers by die oefensessies van die akademie vorm deel van SA Rugby se belyningsprogram. “Ons werk nou saam met die senior Bok-bestuur om te verseker dat ons die waardes wat hulle wil sien, by die spelers inboesem. Dis ons verantwoordelikheid om die ontwikkelingsprogram op skoolvlak in te span.” Kontakintegrasie Nhleko is aangemoedig deur die vordering wat die groep tot dusver die afgelope drie weke gemaak het. “Ons het begin met intensiewe werk en kontakintegrasie. Die kondisionering het ook verbeter. Die spelers se liggame het begin aanpas. Dis goed.” Die SA Rugby-akademie-program duur tot 30 Junie.