TWEE verdagtes, 28 en 42 jaar oud, wat Vrydagaand in hegtenis geneem is ná 'n huisroof in Kwazakele, Gqeberha, sal na verwagting Maandag in die New Brighton-landdroshof verskyn. Kapt. Sandra Janse van Rensburg, 'n polisiewoordvoerder, verduidelik dat die klaer en sy vrou by hul huis in Zokwanastraat, Kwazakele, aangekom het en die rowers daar aangetref het. "Toe hulle die huis binnegekom het, het twee verdagtes die man aangeval en hom aangerand." Janse van Rensburg sê die aanvallers het met twee selfone en kontant van die toneel gevlug. Sy voeg by dat die verdagtes bekend aan die klaer was. Hy het onmiddellik die polisie gekontak. Janse van Rensburg sê albei verdagtes is by hul huise in hegtenis geneem en die selfone is teruggevind.