EEN van die Oos-Kaap se goue seuns, Lodumo Lamati, boks op 26 Junie by Emperors Palace aan die Oos-Rand om IBO se vakante junior veergewigtitel. Hy kom te staan teen Mexiko se José Martín Estrada García, wat 12 van sy 14 beroepsgevegte gewen het. García het sy laaste nege gevegte almal gewen. Hy het een verloor en in een gelykop geboks. Lamati, daarenteen, is steeds onoorwonne. Die bokser van Mdantsane buite Oos-Londen het 17 van sy 18 gevegte gewen, met een gelykop uitslag. Hy’s ’n voormalige SA en ABU Africa champ en IBF interkontinentale kampioen. Junie se toernooi, Generation Next, gaan groot vuurwerk oplewer, want Rodney Berman se sterre van die toekoms sal ook in aksie wees. Onder hulle is Roarke Knapp en Brandon Thysse. Thysse, wat teen die verwagtinge in die 4@War-juniormiddelgewigtitel gewen het deur met Knapp en Boyd Allen af te reken, kom in ’n geveg oor 10 rondes teen Tomi Silvennoinen van Finland te staan. Die Fin is ’n taai kalant. Hy het al in Duitsland, Frank­ryk, Pole en Estland geboks en is nog nooit uitgeslaan nie. Knapp pak die Kongolees Benoit Makangila Vela oor 10 rondes. Die toernooi word oudergewoonte op SuperSport uitgesaai.