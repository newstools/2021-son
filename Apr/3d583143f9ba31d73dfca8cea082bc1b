NIKS gaan die Walter ­Sisulu Universiteit (WSU) daarvan weerhou om in die toekoms die haka te doen nie. Hierdie Varsity Shield­rugbyspan, wat homself die All Blacks noem, het vroeër dié week deurgeloop onder sosialemedia-trolle. Dié span het die bekende Maori-oorlogskreet voor sy wedstryd teen die Durbanse ­Universiteit vir Tegnologie gedoen. Litha Nkula, die kaptein, het gister in ’n verklaring verduidelik waarom WSU die twee weergawes van die haka, “Ka Mate” en “Kapo o Pango”, voor wedstryde uitvoer. Nkula sê: “Toe ek my by WSU aangesluit het, het Sipho Metula, ons vorige afrigter, ons stories vertel oor hoe sy spanne gemobiliseer het en ikone van Nieu-Seelandse rugbyspanne as inspirasie gebruik het. “Die spelers wou die ­haka­ inbring, want hulle het die manier waarop die All Blacks speel, bewonder. “Die spelers het toe gaan ­ondersoek instel oor ­hoekom die All Blacks dit doen. “Ons het toe begin om die haka te doen, want dit pas by die styl van hoe ons rugby speel. Ons wil die standaarde van Nieu-Seelandse rugby handhaaf en ons wil soos hulle speel. “Die haka entertain ons, maar sorg ook dat ons voor ’n wedstryd ernstig raak oor wat ons op die ­speelveld wil doen. “Dis nou deel van ons kultuur. Daarom voel ons ons kan nie daarsonder rugby speel nie. Dit is deel van die spankultuur, al het ons dit by Nieu-Seeland aangeleer.