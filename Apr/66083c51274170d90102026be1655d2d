SUID-AFRIKA het dalk 10 of 15 lopies te min in gister se vernederende loesing in die derde T20I-krieketwedstryd teen Pakistan op SuperSport Park in Pretoria aangeteken. Só sê die Proteas se instaan-kaptein, Heinrich Klaasen, nadat hy moes toekyk hoe die besoekers ’n teiken van 204 lopies afslaan en in die proses net een paaltjie verloor. Klaasen se eweknie, die Pakistanse aanvangskolwer Babar Azam, het ’n briljante honderdtal (122 van 59 balle) gemoker, met Mohammad Riz­wan (73* van 47) wat hom goed bygestaan het. “Ek dink ons het 10 tot 15 lopies te min aangeteken,” het Klaasen ná die wedstryd gesê. “Dit was ’n baie goeie blad en nadat albei aanvangskolwers (Aiden Markram en Janneman Malan) verby 50 gekom het, het ons onsself skuldig gemaak dat ons nie gesorg het dat een van hulle tot die einde deurkolf soos wat Paki­stan gedoen het nie. “Ons veldwerk was swak. In oefensessies doen ons briljant. Die manne probeer dalk te hard in die wedstryde en is nie ontspanne nie. Dis iets wat ons moet leer om te hanteer.” Oor Azam se warrelwind-kolfbeurt vol manjifieke houe het Klaasen gesê: “Dit was iets om te aanskou. Ons het probeer om gouer death bowling-taktiek in te span, maar hulle het net briljant gekolf. “Hulle het selfs goeie balle vir grenshoue geslaan. Jy wil nie op so ’n goeie kolfblad te veel goed probeer nie.” Klaasen sê daar wag nou groot huiswerk op hom en die span voor die vierde T20I wat môre ook op SuperSport Park beslis word. Dit het dalk nou tyd geword vir Klaasen en Mark Boucher (afrigter) om die kolforde so ’n bietjie te verander en iemand soos Kyle Verreynne ’n kans te gee. Dié Cape Cobras-paaltjiewagter is iemand met die vermoë om boulers met goeie houespel onder druk te plaas.