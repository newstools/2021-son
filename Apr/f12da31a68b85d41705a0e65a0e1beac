XISCO Muñoz (manager) beskryf sy Watford-span se promosie terug na die Premierliga as ’n “ongelooflike oomblik” in sy loopbaan. Die 40-jarige Spanjaard het Watford tot 10 seges in 11 wedstryde gelei wat hul aanslag aansienlik versterk het. Hy reken almal wat hom en sy spelers gehelp het om dié spesiale prestasie te behaal, verdien lof. Dit volg nadat Ismaïla Sarr sy Watford-span Saterdag op Vica­rage Road ’n naelskraapse sege van 1-0 oor Millwall besorg het om sodoende hul outomatiese promosie te verseker. Dit was met hul eerste poging nadat die Hornets, soos Watford genoem word, laas seisoen na die Championship gerelegeer is. Passie Nege maande later is hulle terug met die big boys in die Premierliga. “Ek sal altyd sê dat ek van die eerste dag af reeds baie gelukkig was met die spelers,” verduidelik die Spanjaard. “Almal het met dieselfde gedagtes en passie gewerk. “Dis altyd lekker wanneer jy met ’n groep werk waarin almal in dieselfde rigting beweeg. “Almal op die oefenveld het in die span geglo. “Vir eers is dit belangrik om die situasie te geniet en daarna sal ons voorberei vir volgende seisoen,” voeg Muñoz by. Watford (88 punte) volg in die voetspore van die Championship-voorloper, Norwich (92 punte), wat ook reeds promosie na die Premierliga gewen het. Met twee wedstryde oor, kan Watford boonop ook nog die Championship-titel verower. Spesiaal Maar dan sal die Canaries, soos Norwich City ook bekendstaan, in sy oorblywende wedstryde klei moet trap. “Dit sal baie spesiaal wees as ons dít kan regkry; as jy net dink waar ons vandaan kom,” aldus Muñoz. – Reuters