NELLI Tembe se suster, Nondumiso, is gebroke oor haar sussie se ­skielike dood. Die voormalige ­Generations-aktrise het gister getwiet dat sy steeds nie woorde het om die verlies van haar ­geliefde suster te beskryf nie. Liefderik AKA se 22-jarige verloofde het Sondag­oggend van die 10de vloer van die Pepperclub Hotel in die Kaapse middestad geval. Nondumiso het ’n foto geplaas waarin haar suster haar liefderik op die wang soen. Saam met die foto skryf sy: “Woorde laat my op die oomblik in die steek. “Ons gaan jou vir ewig in ons hart hou. Rus sag, ons pragtige blom.” Sy het ook dankie gesê aan vriende, familie en fans vir hul ondersteuning in dié moeilike tyd: “Baie dankie aan almal wat woorde van ­vertroosting aan ons ­familie gestuur het. Ek is dankbaar.” Vriende en familie het Maandag ’n gebedsessie op Zoom gehad waar ­hulle die lewe van die pragtige Nelli gevier het. AKA se pa, Tony Forbes, het ook ’n spreekbeurt gedurende dié sessie gehad. Afskeid Hy het vertel hoe hy haar laas jaar ontmoet het. “Sy was ’n gawe, ­respekvolle meisie vol selfvertroue. “Ek het haar tydens lockdown ontmoet in een van die baie oproepe wat my seun aan ons gemaak het. Dit was baie maklik om met haar te praat.” Tony het ook gesê die Forbes-familie sal Durban toe reis om van Nelli afskeid te neem.