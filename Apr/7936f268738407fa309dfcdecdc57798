’N 15-JARIGE baseball-wonderkind is besig om die oë van Bellville Tygers se hardebaarde te laat rek. Dat Lyle McKenzie speel vir dié klub se eerste span – wat wemel van senior nasionale spelers – getuig van sy merkwaardige talent. Hy het twee naweke gelede sy debuut vir die eerste span teen die OP in die Baai gemaak. Die oud-Springbokkaptein en -afrigter Bles Kemp sê McKenzie het so goed gevaar in oefeninge dat hulle nie anders kon as om hom ’n kans te gee nie. Die jongeling kom al lank deur die ranks. Hy het vir die WP se o. 12-span gespeel en vir SA se o. 12-span in Taiwan. McKenzie was ook in die SA o. 15-oefengroep wat aan die Wêreldbeker-toernooi sou deelneem. Hy is ’n gr. 10-leerder aan die Hoërskool Monument Park. McKenzie is een van drie broers wat borrel van talent. Quinn, wat net 11 maande ouer is, speel al twee jaar vir die tweede span. ’n Derde broer, Aiden, is ’n top-atleet by sy skool en het ook reeds Suid-Afrika op die Wêreldbeker-toernooi vir o. 12-spelers verteenwoordig. Hoogste Lyle sluit hom nou aan by die oud-Springbokkaptein Alan Phillips se seuns, wat ook op 15-jarige ouderdom senior baseball begin speel het. Phillips sr. en Kemp voorspel albei dat die McKenzies nog baseball op die hoogste vlak gaan speel.