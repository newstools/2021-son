OUDTSHOORN. – ’n Man wat tereg staan op aanklag van moord het Vrydag in die streekhof ’n versoek aan die hof gerig dat hy twee assessore vir sy verhoor verlang. Die 27-jarige Andrew Blaauw word van die moord op ’n 17-jarige jeugdige ­aangekla. Die staat, sowel as die verdediging, was gereed om met die verhoor te ­begin. Blaauw vra toe ­onverwags sy regshulp­prokureur, Wenzel Botha, om die hof vir twee assessore te versoek. Besluit Ntsoki Moni, die streeklanddros, het aan Blaauw verduidelik dat assessore lede vanuit die gemeenskap is wat oor geen ­regskennis beskik nie en dat dit moontlik tot sy ­nadeel kan strek. Waar iemand dood is, kan assessore eenvoudig besluit dat dit moord is, het die landdros verduidelik. Blaauw het egter ­volgehou dat hy twee assessore verlang om die ­landdros by te staan. Sy het gesê dis enige beskuldigde se reg en die saak tot 27 Mei uitgestel. Twee van die ses ­staatsgetuies is deur die hof gewaarsku om die ­eerste dag van die verhoor by die hof te wees.