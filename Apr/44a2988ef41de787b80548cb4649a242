PRES. Cyril Ramaphosa het Vrydag sy medelye gedeel met die koninklike familie ná die dood van die tussentydse leier van die Zoeloe-nasie, Koningin Shiyiwe Mantfombi Dlamini Zulu. “Persoonlik en namens die regering en alle Suid-Afrikaners, deel ek my innige meegevoel met die koninklike amilie en die Zoeloe nasie," het Ramaphosa in 'n verklaring gesê. "Ons gedagtes, gebede en harte gaan nog 'n keer uit na die koninklike familie en die Zoeloe-nasie, wie nog oor die afsterwe van die geliefde koning rou, en nou ook so gou na mekaar moet afskeid neem van Dlamini Zuma." Prins Mangosuthu Buthelezi het Donderdagaand haar dood in 'n verklaring aangekondig. Dlamini Zulu (65) is Dinsdag in die hospitaal opgeneem. Die ANC het ook hul medelye gedeel met die familie. “Die ANC stuur hul innige meegevoel aan die royal familie, die Zoeloe-nasie en mense van Suid-Afrika in geheel. Ons hoop hulle vind vertroosting in die wete dat die hele land saam met hulle rou. Ons wens hulle sterkte toe in dié moeilike tyd,” het die party gesê. Dlamini Zulu is in Maart aangestel as tussentydse leier van die Zoeloe-nasie nadat Koning Goodwill Zwelithini afgesterf het. - News24