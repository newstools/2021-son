NADAT ’n paartjie reeds drie keer hul troue uitgestel het, het hulle die vierde keer besluit om in ’n hospitaal te trou. Dié besluit was vir Ashley en Louis Aucamp baie belangrik nadat Ashley se pa, Chris Cilliers, se gesondheid ’n knou gekry het en hy skielik in die privaat hospitaal Tokai Melomed opgeneem is. Cilliers het verskriklik siek geraak. Leukemie is laas week by hom gediagnoseer. Ashley en Louis het Dinsdag in die hospitaal getrou. Volgens die paartjie het hulle besluit om die groot stap te doen omdat hulle nie wou hê Ashley se pa moet die grootste dag in haar lewe misloop nie. Louis sê: “Ons sou laas jaar September trou, maar met al die Covid-19-regulasies het ons dit uitgestel tot September vanjaar. “Ons het uitgevind dat die oom baie vinnig siek raak. Hy is op aggressiewe behandeling geplaas wat suksesvol kan wees, maar met die newe-effekte sou hy moontlik nie daar kon wees nie. Terugkyk “Dis ongelukkig die realiteit. Ek en my vrou wou nie wag tot dan nie en het daaroor gesels om die oom die geleentheid te bied om die troue by te woon. “Ons wil nie eendag terugkyk en dink ons moes maar getrou het nie. Ons wou hom deel maak van alles.” Louis sê dit was vir hul almal, veral vir Cilliers, ’n groot oomblik toe hy sy dogter in haar trourok sien. Hy sê hulle is dankbaar dat Cilliers uit sy bed kon klim en in ’n rolstoel sit om die seremonie by te woon. “Ons is baie bly dat hy deel kon wees daarvan,” voeg Louis by. Volgens Shameema Adams, woordvoerder van Melomed, het hulle Donderdag ’n versoek van die familie ontvang en dit dadelik oorweeg en gekyk of hulle die paartjie tegemoet kan kom. Dit sou ook die eerste keer wees dat iemand in die hospitaal trou, sê sy. Adams vertel: “Met die goedkeuring van die dokter wat die pasiënt, die pa van die bruid, behandel, het ons ’n geskikte wagarea in die hospitaal geïdentifiseer om die seremonie te akkommodeer. Daar is seker gemaak alle voorsorgmaatreels is getref.” Adams sê al wat hulle wou doen, is om seker te maak die paartjie se wens word waar. “Dit was vir seker ’n baie spesiale dag by die Melomed Tokai Hospitaal toe ons ons eerste troue in die hospitaal gehou het. “Die wagarea is in ’n mooi area omskep met ’n troukoek en eetgoed. “Die familie was baie oorweldig deur die gebaar en dat die hospitaal hul versoek geakkommodeer het. “Dit was ’n groot seën en tribute om die troue te vier in ’n plek van healing en hoop.” Adams sê hulle bied die beste mediese sorg aan Ashley se pa. Hulle wens ook die paartjie ’n geseënde en gelukkige huwelik toe, voeg sy by.