DIE voormalige All Black-vleuel Zac Guildford is gister ontmasker as ’n vroueslaner. Guildford het in 2019 ’n vrou (naam onbekend) agter in ’n kar met die vuis geslaan – na bewering oor ’n aan­merking wat sy oor ’n familielid van hom gemaak het, berig Stuff.co.nz. Dié voormalige All Black het skuldig gepleit op die aanklag van aanranding, maar het die hof genader om nie sy naam as die oortreder in die saak aan die publiek bekend te maak nie, aangesien hy sy skuldigbevinding van twee jaar se intensiewe observasie teengestaan het. Eienaarskap ’n Nieu-Seelandse hof het egter gister beslis dat hy as die skuldige genoem kan word. Guildford het aan Stuff gesê hy het vrede gemaak met sy vonnis en die feit dat sy naam nou in die openbaar genoem kan word. Hy gaan dit nie weer teenstaan nie. “Deur hierdie hele ding het ek probeer om eienaarskap van my dade te neem, maar die feit dat ek my naam wou terughou, laat dit dalk nie so lyk nie,” het Guildford gesê. “Ek het nog agter die skuldigheid en skande weggekruip, terwyl ek ook nog my rugby-droom nagestreef het. “Ek doen nou ’n werk waarvoor ek baie lief is. Ek wil ander mans aanmoedig om hul maskers te verwyder. Ek het myne afgehaal.” Guildford werk die laaste paar maande in Wairarapa as ’n geestesgesondheidondersteuningswerker.