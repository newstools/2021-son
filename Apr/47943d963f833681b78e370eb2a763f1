DIE landdroshof in Ntuzuma sal volgende week uitspraak lewer in die borgtogaansoek van ’n man wat daarvan beskuldig word dat hy ’n gay man wreed vermoor het. Thando Mgenge loop hof vir die moord op Sphamandla Khoza. SABC News berig die hof was stampvol vir Mgenge se borgtogaansoek. Die Khoza-familie en lede van die Gay and Lesbian Alliance of South Africa het die hofverrigtinge noukeurig gevolg. Mgenge het tydens sy borgtogverhoor aan die hof gesê hy het met die polisie saamgewerk en het van die bewyse wat die polisie benodig het, aan hulle oorhandig. Die 25-jarige pa van twee het aan die hof gesê hy sal na ’n alternatiewe adres verhuis indien hy op borgtog vrygelaat word. SABC News 