DIE verkragtingsaak teen ’n voormalige subraad-bestuurder van Mitchells Plain kry nou momentum. Die 57-jarige verdagte het gister vlugtig in die Mitchells Plain-landdroshof verskyn. Die bewering teen die verdagte is dat hy drie jaar lank met sy niggie (13) gelol het. By die beskuldigde se eerste verskyning is niemand, selfs nie die media nie, weens die harde lockdown in die hof toegelaat nie. By sy tweede verskyning is daar gesê dat mense ingeroep sal word wanneer hy opgeroep word. Dit het nie gebeur nie. Die derde keer is hy op borgtog van R1 000 vrygelaat. Dit het nie te lank gevat totdat die ou weer in die hof verskyn het nie omdat hy sy borgtogvoorwaardes verbreek het deur ’n funeral by te woon. Handskrif Die beskuldigde is egter net met ’n waarskuwing op borgtog vrygelaat. Dit spesifiseer dat hy nie sy voete in ’n gedeelte van Strandfontein mag sit nie. Gister het die hof gehoor die staat en die verdediging is gereed om met die saak voort te gaan. Tevore het die beskuldigde se lawyer aangevoer hy kan nie die ondersoekbeampte se handskrif uitmaak nie en hy het vir getikte notas gevra. Die prokureur het dié dokument gister ontvang. Die saak is tot 28 Mei vir pleit en verhoor uitgestel. Linda Jones, ’n lid van die Mitchells Plain United Residents Association (Mura), sê hulle is bly die saak gaan eindelik voort. “At least weet ons nou dis uitgestel vir ’n rede en nie net vir nog ’n datum nie.”