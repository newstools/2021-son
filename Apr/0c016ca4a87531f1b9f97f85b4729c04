DIE Valke het 'n 30-jarige man gearresteer in verband met die moord op 'n Kaapse polisieman. Sers. Malose Percival Libelo (38) van die Steenberg-polisiestasie is voor 'n winkel in Disastraat in Capricorn doodgeskiet. Hy was ten tye van die voorval van diens af. Zinzi Hani, 'n Valke-woordvoerder, sê die Valke se ondersoekspan vir prioriteitsgeweldsmisdaad in samewerking met die nasionale ingrypingseenheid het vinnig inligting in verband met die moord opgevolg. Hani sê in hul soektog het hulle Libelo se diensvuurwapen opgespoor. Die 30-jarige verdagte is met inligting met die moord verbind en is gevolglik Dinsdag gearresteer.