MENSE, ons sal nou eers baie, báie later vanjaar die plaaslike komedie Kaalgat Karel te sien kry. Dié vermaaklike fliek sou laas jaar op Erfenisdag al uitgereik geword het, maar toe word die uitreikingsdatum geskuif na Valentynsdag. Maar nou het Starburst Promotions, die maatskappy wat die bemarking vir die rom-com hanteer, laat weet die fliek gaan nou eers 24 September op die silwerdoek wees. Boondogle Films is die vervaardiger. Die movie is in die Oos-Kaap verfilm. Die verfilming het reeds aan die vooraand van lockdown in Maart laas jaar klaargemaak. Harte Die vervaardigers, Paul Egan en Meg Rickards (wat ook die regisseur is), moes dié moeilike besluit oor die fliek se uitreiking neem weens die toename in die getal Covid-19-gevalle in Suid-Afrika. “Dit is ’n besluit wat ons hart breek hierdie, maar ons glo dat ons in ag moet neem dat dit nie nou die perfekte tyd is om die fliek in teaters uit te reik nie. “Nie met die tweede wave van Covid-19, die lockdown en die gepaardgaande curfew nie,” verduidelik Paul. “Ons kan nie wag om die movie met die res van Suid-Afrika te deel nie. “Ons is hoopvol dat die omstandighede teen Erfenisweek In September vanjaar al heelwat beter sal wees.” Halsoorkop Kaalgat Karel vertel die verhaal van Karel Venter (Francois Jacobs), ’n kaalnaeler wat die ongewensde aandag geniet wat hy by sportgeleenthede met sy lostros-aksies trek. Dan raak Karel halsoorkop verlief op die paramedikus Rita (Christia Visser van Model en Die Boekklub), wat hom red nadat ’n kaalnaelsessie skeefloop. Ander bekendes wat in die fliek te sien sal wees, is die komediant en TV-aanbieder Schalk Bezuidenhout as Karel se kamermaat, Flip, Siv Ngesi as Vuyo, Karel se kaalnael-teenstander, die grapjas en sangeres Tracey-Lee Oliver as Rita se kollega, en Eden Classens as die glansryke plastiese chirurg Jean-Pierre du Toit. 