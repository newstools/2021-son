'N STRYERY oor mans wat in 'n lyn buite 'n sakeperseel in KwaZulu-Natal ingebeur het, het tot 'n skietvoorval gelei waarin 'n 30-jarige man dood is. Volgens die polisie het 'n groep mense Dinsdag om 08:00 buite 'n perseel in Isipingo gestaan toe die stryery begin het. Kapt. Nqobile Gwala, polisiewoordvoerder, sê die 45-jarige verdagte het toe skielik 'n vuurwapen uitgepluk en begin skiet. Twee mense is gewond. Gwala sê die verdagte het gevlug waarna die 30-jarige man hom probeer keer het. Volgens haar het die verdagte die man toe in die bors geskiet. Hy is op die toneel dood. Lede van die gemeenskap het die verdagte vasgekeer en begin aanrand. Hy is later met behulp van 'n sekuriteitsmaatskappy na die polisie gevat. Die verdagte is tans onder polisiebewaking in die hospitaal. - News24