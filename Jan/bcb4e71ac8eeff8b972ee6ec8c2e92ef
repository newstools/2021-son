LOONVERHOGINGS vir werkers in die klere- en tekstielbedryf het Maandag in werking getree. Die vakbond vir klere- en tekstielwerkers Sactwu het laas jaar dié verhogings namens die werknemers met die werkgewers beding. Volgens André Kriel, Sactwu se hoof­sekretaris, het Thulas Nxesi, die minister van arbeid, die verhogings op 24 Desember in die Staatskoerant gepubliseer. Kriel sê verder: “In terme van dié Staatskoerant is die verhoging bindend vanaf die tweede Maandag ná die publisering in die staatskoerant.” Onderhandel Kriel voeg by dié verhogings dek alle werkers in die klere- en tekstielsektore, wat insluit wol, huisprodukte, tekstiel en komberse. Hierdie verhogings is op virtuele platforms met verskeie tekstiel-werkgewersorganisasies in die nasionale tekstielbeding­ingsraad onderhandel. Sowat 13 500 tekstielwerkers sal baat vind by dié nuwe bindende nasionale loonverhogings. Volgens Kriel het sommige van die werkers al verlede jaar baat gevind by die verhogings. Dit was nadat hul individuele partye ’n ooreenkoms met hul werkgewers in dié verband bereik het.