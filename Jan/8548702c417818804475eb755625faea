‘N BEGRAFNISONDERNEMER en sy werker, asook twee polisielede en ‘n begrafnispolismakelaar is Donderdag in Port Elizabeth in hegtenis geneem vir bedrog. Die vyftal tussen die ouderdomme van 43 en 60  het vier prominente polismaatskappye met meer as R280 000,00 ingeloop, sê lt.kol. Philani Nkwalase van die Valke. “Hulle is aangekeer deur ons afdeling wat ernstige korrupsie ondersoek. Die sindikaat het tussen Maart 2014 en Februarie 2015 by sewe maatskappye begrafnispolisse uitgeneem. Sodra die wagperiode verby is, het hulle vervalste doodsertifikate ingestuur en uitbetalings van tussen R10 000 en R50 000 geëis. ”Die sindikaat se slinkse dade is oopgevlek toe een van die maatskappye  se forensiese ouditeur nie die graf van die oorlede man kon kry nie. Hy het toe na die een polisieman, ‘n reservis, se huis gegaan en is meegedeel dat hy steeds lewe. Die ouditeur het toe ‘n saak by die Valke geopen. ”Die vyf verdagtes het Vrydag in die Port Elizabeth-landdroshof verskyn. Drie lede van die sindikaat is nog op vrye voet. Nog een is ná ‘n kort siekbed dood. 