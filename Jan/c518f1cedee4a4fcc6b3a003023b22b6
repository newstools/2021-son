DIE Suid-Afrikaanse Vrouekrieketspan is gretig om sy Pakistanse eweknie kop onderstebo huis toe te stuur. Die twee spanne is van vandag af slaags in drie T20i’s in hul bio-veilige omgewing in Durban. Die Proteas het Pakistan die afgelope week in die eendag­reeks op Kingsmead met 3-0 geklop. Suné Luus (kaptein) het gister op ’n mediakonferensie gesê haar span wil die kitsreeks óók met 3-0 wen. “Ek het nog self nie met die coach (Hilton Moreeng) gepraat oor wie gaan speel en wie nie gaan speel nie. Ek is egter seker ons sal ’n paar mense ’n kans gee om te speel om te kan vasstel of hulle wel dít het wat ons dink hulle het. “So, ek is seker ons sal ’n paar mense kans gee, maar steeds met die oog daarop om te wen en steeds om Pakistan 3-0 huis toe te stuur,” sê die all-rounder. Oor haar span se veldwerk, wat in die eendagreeks veel te wense oorgelaat het, sê Luus: “Ons is altyd trots op ons veldwerk. Dit was natuurlik vir ons teleurstellend om te field soos ons in die eerste en tweede ODI gedoen het. “Dis iets wat ons in die T20-reeks wil verbeter – ons weet dit gaan vinnig wees en Paki­stan gaan hard na ons kom. “Ons gaan die geleenthede wat hulle ons gaan bied, moet neem. So, ja, ons gaan beslis skerper in die veld moet wees.” Luus, wat die span lei in die afwesigheid van die beseerde Dané van Niekerk, sê die kapteinskap is makliker met ’n gros senior-spelers om haar. Sy voeg by: “Marizanne (Kapp), Shabnim (Ismail), Lizelle (Lee) en Mignon (du Preez) was nog altyd daar om my te help. “As span het ons uitstekende werk gedoen. Ek kan nie krediet daarvoor neem as kaptein nie. “Ek sê net wie boul wanneer en waar en dit het dit baie makliker gemaak.”