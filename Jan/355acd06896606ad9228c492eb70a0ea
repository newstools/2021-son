TWEE mans van die Oos-Kaap is in hegtenis geneem nadat hulle op 'n bedrieglik manier by Sassa om 'n ongeskiktheidstoelaag wou aansoek doen. Hulle is ook in besit van vermoedelik gesteelde medisyne gevind. Nowhle Ngcelwane (55) en Andile Andries Heshu (54) het reeds Vrydag in die New Brighton-landdroshof verskyn. News24 berig die twee is verlede Woensdag afsonderlik in hegtenis geneem nadat hulle by die Sassa-kantore in Zwide in Port Elizabeth aansoek gedoen het vir ongeskiktheidstoelae. Kol. Priscilla Naidu, polisiewoordvoeder, sê die dokter aan diens moet 'n deeglike onderhoud met alle applikante voer. Naidu sê die dokter het tydens die onderhoude agterdogtig geraak en die koördineerder in kennis gestel van sy vermoede. "Die medisyne wat op hulle gevind is, is vermoedelik by iemand gekoop," sê Naidu. Die mans is intussen op borgtog van R500 vrygelaat. - News24