’N STRAFSKOP deur Tim Swiel ná die hooter het aan die Westelike Provinsie ’n oorwinning van 31-29 oor die Cheetahs in Bloemfontein besorg. John Dobson (afrigter) se span het sodoende sy plek in die halfeindstryd bespreek, maar Dobson sal glad nie gelukkig wees met hoe sy span amper die wedstryd weggesmyt het nie. WP het in ’n stadium 23-9 voorgeloop voordat hulle die voet van die pedaal afgehaal het. WP kom komende Saterdag op Nuweland teen die Sharks te staan en ’n oorwinning behoort aan die span ’n tuis-halfeindstryd te besorg. Swiel het WP se rekening in die sesde minuut geopen met ’n strafdoel. Herschel Jantjies het van die daaropvolgende afskop gaan druk ná ’n goeie lopie deur Rikus Pretorius. Die TMO het egter beslis dat die drie onwettig was aangesien David Meihuizen die bal aangeslaan het voordat Pretorius dit in ’n onkant posisie gevang het. Frans Steyn het toe die WP se potensiële 7 punte in 3 vir die Cheetahs omgekeer met die strafdoel. Swiel het nog drie strafdoele bygevoeg, wat die telbord vir die Kapenaars aan die rol gehou het. Die strafskoppe was hoofsaaklik danksy Steven Kitshoff, Bongi Mbonambi en Frans Malherbe se sterk skrumwerk wat die Cheetahs by tye laat moonwalk het. Frans Steyn het egter die Cheetahs in die wedstryd gehou met twee ellelange strafdoele van ongeveer 60 m. Jaco Coetzee het ’n paar hanteerfoute begaan in die eerste helfte maar tóg laaste gelag toe hy ná die hooter een van die WP se rolmaalbewegings gaan afrond het om die rustydtelling 17-9 te maak. Swiel het ná lemoentyd twee strafdoele bygevoeg voordat Steyn nog ’n strafdoel van uit sy eie helfte oorgeskop het. Die Cheetahs se haker Wilmar Arnoldi het ’n rolmaalbeweging afgerond voordat Rosko Specman (linkervleuel) gaan druk het ná ’n langafstand-beweging wat deur Clayton Blommetjies (heelagter) begin is. Dit het die telling op 23-23 te staan gebring met 20 minute oor. Steyn het kort daarna nog ’n strafdoel oorgeklits om die Cheetahs die voortou te gee. Bongi Mbonambi het ’n rolmaalbeweging vir die derde keer in twee weke gaan afrond, maar Swiel se doelskop was links verby. Steyn het kort daarna met nog ’n strafdoel geslaag om die Cheetahs weer met ’n punt te laat voorloop. Die besoekers het ’n skrum-strafskop in die laaste minuut gewen en Swiel het die lang, skuins skop oorgeklits om aan die WP ’n smash and grab-oorwinning te besorg. Steyn is as die speler van die wedstryd aangewys. WP - drieë: Jaco Coetzee en Bongi Mbonambi; strafdoele: Swiel (7) CHEETAHS: - drieë: Wilmar Arnoldi, Rosko Specman; doelskoppe: Frans Steyn (1); strafdoele: Frans Steyn (6)