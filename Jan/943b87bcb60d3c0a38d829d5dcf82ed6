DIE Proteas se vrouespan het gister hul reeks teen Pakistan met 3-0 beklink toe hulle die derde ODI in Durban met 32 lopies gewen het. Pakistan het die loot gewen en vir die derde agtereenvolgende keer besluit om die tuisspan in te stuur om te kolf. Lizelle Lee (49) en Laura Wolvaardt (58) het met ’n openingsvennootskap van 79 die ideale grondslag vir die Proteas gelê. Wolvaardt en die kaptein, Suné­ Luus (15), het daarna bymekaargekom. Hulle het 46 om die tweede paaltjie aangeteken voordat Wolvaardt én Lara Goodall (0) albei met die telling op 124 uit is. Daarna het die paaltjies met reëlmaat geval. Tazmin Brits (4), Anne Bosch (15), Shabnim Ismail (1) en Masabata Klaas (5) het almal gekom en gegaan voordat Trisha Chetty (34) en Ayabonga Khaka (10) weer ’n vennootskap kon bou. Khaka was die laaste kolwer uit met die telbord op 201. Haar paaltjie het met die laaste bal van die 50 boulbeurte geval. Pakistan was vroeg in sy kolfbeurt op 12/2 in die knyp nadat die vurige Ismail met die nuwe bal toegeslaan het. Die besoekende kaptein, Javeria Khan (33), het aanvanklik weerstand gebied, maar sy was een van Luus (3/35) se slagoffers. Luus het ook sodoende haar 100ste paaltjie in eendagkrieket vir Suid-Afrika geneem. In die middelorde het Kainat Imtiaz (16), Nida Dar (14), Sidra Nawaz (23) en die indrukwekkende Diana Baig (21) weer almal starts gekry, maar niemand kon ’n deurslaggewende beurt speel nie. Pakistan kon uiteindelik net 169 bymekaarskraap. Suid-Afrika se veldwerk was gister baie beter as in die eerste twee ODI’s, hoewel hulle die paaltjies dalk meer kon tref met ingooie vanuit die binnekring. Hilton Moreeng, die span se afrigter, kan egter in sy noppies wees met sy boulers. Benewens Luus se drie paaltjies het Ismail (3/22) en Khaka (3/29) beïndruk. Ismail is as die speler van die wedstryd én die reeks aangewys.