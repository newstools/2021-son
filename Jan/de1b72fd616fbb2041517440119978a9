SUID-AFRIKA voel hy is ’n kortkop voor Paki­stan ná dag 1 van die eerste kriekettoets in Karatsji. Pakistan het met uitskeityd gesteier op 33/4 nadat hy die Proteas kort ná teetyd almal vir ’n middelmatige 220 uitgeboul het. Quinton de Kock het in sy 50ste toets die loot gewen en besluit om eerste te kolf. Aiden Markram (13) het drie viere geslaan voordat hy op tweede glip van Shaheen Afridi se boulwerk gevang is. Rassie van der Dussen (17) is uitgehardloop voordat hy aan die gang gekom het en ’n goeie bal van die bybreekbouler Yasir Shah het Faf du Plessis (23) uitgehaal. De Kock (15) se aggressiewe veeghou het hom sy paaltjie gekos en Dean Elgar (58) het sy paaltjie met ’n los dryfhou buitekant die wegpen prysgegee. Temba Bavuma (17) het ’n fatale tweede lopie gewaag voordat hy uitgehardloop is. Nog ’n goeie bal van Shah het Keshav Maharaj (0) geklop. Die veelsydige George­ Linde (35) en Kagiso Rabada (21) het moedig probeer, maar Suid-Afrika was in die 70ste beurt almal uit vir 220. Die gemoedere moes in daai stadium laag gewees het, maar vier blitsige paaltjies voor die uitskeityd het beteken dat die Proteas goed sou kon slaap. Rabada het van Imran Butt (9) en Abid Ali (4) ontslae geraak voordat Maharaj die gevaarlike Babar Azam (7) been voor paaltjie betrap het. Anrich Nortjé het die naguil Afridi (0) skoongeboul voordat die balkies op 33/4 gelig is. Toe Elgar later gevra is wie hy dink ná dag 1 voor is, het hy geantwoord: “Ek dink ons is. Met hulle op 33/4 is dit iets wat ons sal vat. “Dit gaan moeiliker raak om lopies op die blad aan te teken, maar ons weet in ons arsenaal het ons baie goeie draaibalboulers wat die blad kan uitbuit. Bygesê, ons het nie in ons eerste beurt baie goed gekolf nie.” Tabraiz Shamsi moes hom met rugspasma aan die wedstryd onttrek.