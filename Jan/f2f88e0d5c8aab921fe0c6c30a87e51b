HEINI Adams het van die Suid-Afrikaanse radar verdwyn sedert hy die Bulle in 2010 vir die Franse klub Bordeaux verlaat het. Die voormalige Springbok-skrumskakel het sedertdien ’n legende by dié Franse Top 14-klub geword. Hy het hulle in 127 wedstryde verteenwoordig voordat hy sy toks in 2016 opgehang het. Die nou 40-jarige boorling van Worcester het in sy tyd daar só ’n groot impak by Bordeaux gemaak dat die president van die klub hom met ’n ongekende lewenslange kontrak beloon het. Adams, deesdae agterlynafrigter by Bordeaux, was Maandagaand ’n gas op die radioprogram Op die Hoofpawiljoen op KC 107.7. “Ek het ná die 2010-Superrugby-finaal besluit om my vlerke ’n bietjie te sprei,” het hy vertel. “Ek was toe al ses jaar by die Bulle. (Ons het) ’n Curriebeker gewen, nog een gedeel en drie keer Superrugby gewen en ek het in dié tyd Springbokkleure verwerf. “Ek het ’n nuwe uitdaging gesoek. Ek en my vrou het toe die groot besluit gemaak om na Frankryk te verhuis, want ek het in daai sta­dium nie genoeg speelkans by die Bulle gekry nie. “My vrou (Lynn) het ’n goeie werk in Pretoria gehad, so dit was nie ’n maklike besluit nie. Ek het aanvanklik gesukkel met die taal en die eerste twee games op die bank gesit. “Ek het die derde game begin en daarna het die rugbyveld weer lekker begin voel.” Kort voor lank was Adams ’n kultusheld in die suidweste van Frankryk. “Ek was lank onderkaptein en het die span ’n paar keer gelei. “In dié tyd het ook vier keer vir die Franse Barbarians gespeel. Ek is die eerste buitelander wat die span gelei het. “Toe ek in 2016 ophou speel, het die klub se president my ingeroep en my beloon met ’n lewenslange kontrak omdat ek volgens hom baie lojaal was, my lyf op die spel gesit het en nie die klub vir groter geld verlaat het nie.” Nie sleg vir ’n laitie van Worcester nie, nuh?