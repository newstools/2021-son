DIS amptelik: Die army is op pad na die Wes-Kaap. Só het dr. Keith Cloete, hoof van die Wes-Kaapse gesondheidsdepartement, gister in die Wes-Kaapse premier, Alan Winde, se eerste virtuele perskonferensie van 2021 gesê. Cloete het bevestig sy versoek aan die nasionale regering vir troepe om sy departement by te staan, is goedgekeur. Volgens hom besluit hulle nog met watter aspekte die soldate die gesondheidsdepartement gaan help. Cloete sê die weermag sal onder meer help met wetstoepassing en om dokters en verpleegsters aan die departement te verskaf. Volgens hom sal hy verkies dat die dokters en nurses in Worcester en die Paarl se Sonstraal-hospitaal ontplooi word. Cloete sê verder 25 gesondheidswerkers het sedert November aan Covid-19-verwante komplikasies gesterf. Getoets Boonop is daar steeds sowat 1 000 aktiewe Covid-19-gevalle onder gesondheidswerkers in die provinsie, met 90 wat in hospitale opgeneem is en ’n paar wat kritieke sorg ontvang. Cloete voeg by: “Dis een van die mees traumatiese dinge wat gesondheidswerkers ervaar – om te weet daar is van hul kollegas wat positief getoets is, sommige is in ICU en ander van hul kollegas het gesterf.” Cloete sê verder die provinsie het nou die piek van die tweede golf van besmettings bereik. Volgens hom lyk dit reeds asof die infeksiekoers stabiliseer. “Ons verwag nie ’n massiewe spike nie,” sê hy, “maar ons is paraat om te kan reageer ingeval dit wel gebeur.” Op ’n positiewe noot: Cloete sê traumagevalle in Wes-Kaapse hospitale het “veral in die afgelope sewe dae aansienlik verminder”. Hy voeg by gevalle in die Tuinroete-distrik in die Suid-Kaap het ook verminder. Cloete verduidelik die verkryging van entstof is onder die ingrypings in hul breër stryd teen die virus.