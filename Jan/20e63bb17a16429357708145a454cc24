DIE Kaapstadse stadsraad se veiligheid-en-sekuriteitsdirektoraat het dié week vyf personeellede weens Covid-19 verloor. Altesaam nege aktiewe personeellede van dié afdeling is nou al sedert Maart verlede jaar aan die virus dood. Die
 Stad Kaapstad het die afgelope week afskeid geneem van Paul Oliver en 
Anthony Standaar van die Kaapstadse verkeersdienste, Tania van de Vent 
van wetstoepassing, Elisha Xolile Lupondo van rampbestuur, Makosandile 
Mbhokhwe en Nolitha Okolo van brand-en-reddingsdienste en Charlene Moses
 van metropolisie. Die onlangs afgetrede wetstoepasser Frederick Snyders het ook sy stryd teen die virus verloor. JP
 Smith, mayco-lid vir veiligheid en sekuriteit, sê in ’n verklaring 
Covid-19 het die veiligheid-en-sekuriteitsdirektoraat swaar getref weens
 die noodsaaklike aard van hul werk. Sedert Maart is 797 
personeellede positief getoets, met 643 wat daarvan herstel het. Tans is
 136 werkers besmet, van wie sewe in die hospitaal is. Smith loof die werkers, wat in moeilike tye steeds dienste gelewer het. “Ons
 gedagtes en gebede is met personeellede wat teen die virus veg, maar 
ook dié wat ondanks die alomteenwoordige en verhoogde risiko vir 
blootstelling steeds dag ná dag opdaag,” sê Smith.