DIE Lions gaan vandag alles in die stryd wil werp om ’n Covid-19-geteisterde Bulls-span in ’n Curriebekerwedstryd op Loftus Versfeld in Pretoria ore aan te sit. Dié kragmeting skop 16:00 af op SuperSport se rugbykanaal (211). Ivan “Cash” van Rooyen se span is tans met 33 punte vierde op die puntelys. As die Rooibontes daarin slaag om die Ligbloues (35 punte) vandag in die Jakarandastad te klop, skuif hulle tot boaan die log. Dit sal waarskynlik net tydelik wees, want alles gaan nog afhang van wat Saterdag op Nuweland tussen die Weste­like Provinsie (35) en Sharks (33) gebeur. Elton Jantjies (kaptein) se span het Saterdag in Nelspruit se Mbombela-stadion gesukkel om ’n begeesterde Puma-span met 33-25 te troef. Die corona-virus het die span van Jake White, Bulls-afrigter, erg getref. Die Bulls het drie en ’n half weke laas ’n rugbywedstryd gespeel. White het ook Maandag met die aankondiging van sy vergrote groep laat hoor hy is drie weke gelede positief vir die corona-virus getoets. Spelers soos Kurt-Lee Arendse, Stedman Gans en Nizaam Carr is ook positief getoets vir Covid-19 en sal heel waarskynlik nie teen die Lions in aksie wees nie. Die uitslag van vandag se game sal grootliks bepaal waarvoor die ander spanne die naweek gaan speel. Al verloor die Bulls die kragmeting met die Lions, het hulle steeds ’n kans om boaan die punteleer te eindig wanneer hulle Sondag in Nelspruit in hul laaste ligawedstryd teen die Pumas te staan kom. Die Lions het gewys hulle het ’n gedugte pak voorspelers, wat tans met groot selfvertroue speel. Die Gautengers is een van die min spanne in die kompetisie wat nie hul wedstryde benader soos toetsrugby nie. Met ’n speler soos Jantjies wat op losskakel die toutjies trek, skroom hulle nie om kanse te waag nie. En dit kan net vandag die groot verskil tussen die twee spanne maak.