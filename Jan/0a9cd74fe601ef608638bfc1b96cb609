MET die Proteas wat letterlik keer vir hul paaltjies op die veld in Karachi, wil die “geraas” in Krieket Suid-Afrika (KSA) net nie ophou nie. Die nuutste is dat Nathi Mthethwa, minister van sport, regter Zak Yacoob gevra het om sy posisie as tussentydse voorsitter van die KSA-raad te verlaat. Dít ná ’n skokkende aanval van die afgetrede regter op ’n joernalis in ’n telefoon­oproep. Yacoob het aggressief geraak op ’n vraag van die TimesLIVE-joernalis Tiisetso Malepa of hy die geskorste waarnemende uitvoerende hoof van KSA, Kugandrie Govender, geboelie en haar R5 000 van sy eie geld vir haar regskoste aangebied het. “Jy’s ’n oneerlike, onverantwoordelike idioot. Jy is ’n skelm en vuil joernalis. Ek sal verkieslik nie jou vrae beantwoord nie en my opinies lug wanneer die ondersoek ter sprake kom,” sê Yacoob in die opname wat in Son se besit is. “Is dit in elk geval nie (’n saak wat) sub judice (is) nie? Gaan dit nie ’n kwessie wees wat in haar (Govender) se verrigtinge ter sprake gaan kom nie? Waar kry jy daardie snert? “Waar kry jy jou idiotiese opvattings? Ek respekteer jou nie en dink ek sal nie reageer op jou dwaasheid nie. “Jy kan dit in jou koerant druk as jy wil. Jy is die enigste joernalis met wie ek tans probleme het. Ek het nog nooit in my lewe sulke oneerlikheid en geïmpliseerde onsin gesien nie. Eerstens, waarom glo jy selfs dat sy die waarheid praat? Waarvoor sê sy het ek die R5 000 aangebied? Te hel met jou! Jy het geen reg om my hierdie idiotiese vrae te vra nie. Julle mediamense moenie dink julle is slim nie. “Alle mense wat afgedank of geskors word, maak allerlei bewerings. Gaan kyk waarom ek haar die R5 000 aangebied het en kyk wat die storie is.” Stavros Nicolaou, ’n ander tussentydse raadslid, is nou die voorsitter van die raad totdat die raad se termyn op 15 Februarie verstryk.