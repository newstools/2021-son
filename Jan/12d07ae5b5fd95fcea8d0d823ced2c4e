AS COVID ons in vrede los, kan Kaapse darts een van sy beste jare nóg beleef. Só sê die veteraanspeler Charles Losper oor die nuwe seisoen wat hopelik op 15 Februarie weer sal koers kry. Losper het Suid-Afrika in 2008 en 2009 op die World Champs verteenwoordig, asook in 2009 in ’n Tri-Na­tions-toernooi teen Australië en Nieu-Seeland. Hy sê die gehalte van darts – veral in die Wes-Kaap – het die afgelope 20 jaar baie verbeter. “Hier is werklik skitterende spelers en almal is daarop uit om hul merk te maak.” Losper sê tydens die inperking oefen hy gereeld by die huis en hy speel ook aanlyn teen spelers in ander lande. “Ek is dus gereed vir ’n groot seisoen. Al wat ons vra, is om te kan begin. “Dis uiters frustrerend om dag ná dag op jou eie te oefen. “Die oomblik wat ons die jawoord kry om weer binnenshuis te speel, gaan die vonke spat. “Die voorste spelers is almal gereed om vinnig uit die blokke te wees en op verlede jaar se vertonings te verbeter,” sê hy. Twee ander aanlyn spelers van wie hy ’n hoë dunk het, is Rustim Adams en Carlo Cambino. “Dié twee manne is goed op dreef en ek probeer hulle oorreed om vanjaar aan ons kompetisies deel te neem. “Ek glo hulle het die vermoë om van die gevestigde manne te verras,” laat hoor Losper.