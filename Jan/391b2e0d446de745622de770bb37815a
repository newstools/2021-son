ENGELAND het homself in ’n baie sterk posisie geplaas voor die tweede dag van die eerste kriekettoets teen Sri Lanka in Galle. Joe Root (kaptein) en Jonny Bairstow sit Vrydag die Engelse se eerste kolfbeurt voort met die Rose­ se telling op 172/2. Die besoekers het Sri Lanka vir ’n skamele 135 uitgeboul. Die draaibouler Dom Bess was die Engelse se groot verwoester met 5 paaltjies vir 30 lopies in net 10.1 boulbeurte. Die naatbouler Stuart Broad­ (3/20) het aan die begin van die Sri Lankaanse kolfbeurt ook vroeë skade met sy puik naatboulwerk aangerig. Nie een Sri Lankaanse kolwer kon ’n vyftigtal in ’n power kolfvertoning aanteken nie. Dinesh Chandimal (28) en Angelo Mathews (27) het onderskeidelik die hoogste en naashoogste tellings. In draaibouler-vriendelike toestande het die Engelse se kolfbeurt ook nie te waffers begin nie. Die aanvangskolwers Dom Sibley (4) en Zac Crawley (9) kon nie Lasith Embuldeniya se goëlballe hanteer nie. Root (66*) en Bairstow (47) het egter deur dié moeilike tydperk vasgeskop om teen uitskeityd ’n onoorwonne vennootskap van 110 lopies om die derde paaltjie aan te teken. Dis die hoogste derdepaaltjie-vennootskap deur enige Engelse kolfpaar in ’n toets in Sri Lanka. Engeland was ook net agt lopies agter Sri Lanka se telling toe spel om 06:30 Donderdagoggend hervat is. Die Sri Lankaanse boulers sal hulself baie beter van hul taak moet kwyt as hulle nog aan die einde van die tweede dag ’n sê in die uitslag van dié toets wil hê.