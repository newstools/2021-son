DIS ’n nuwe jaar, maar nog dieselfde regering en dieselfde probleme van die verlede. Nie net sit duisende in Januworry met niks op die tafel nie, pogings om weer aansoek te doen vir hul ongeskiktheidstoelae stel hulle aan die corona-virus bloot. En dít plaas weer ’n ekstra las op ’n gesondheidstelsel wat reeds onder druk is. Son het verlede week berig hoe honderde, soms duisende, in lang rye by Sassa-kantore staan. Dit was Vrydag ook die geval by Sassa se Bellville-kantore, wat omstreeks 14:00 hul deure gesluit en honderde weggewys het. Intussen verontagsaam desperate begunstigdes Covid-19-regulasies en breek die curfew om so vroeg moontlik in die lang rye te gaan staan. Ananda Nel, kantoorhoof van die Wes-Kaapse minister van maatskaplike ontwikkeling, Sharna Fernandez, sê hulle neem kennis van onstabiliteit en oproerigheid by sommige Sassa-kantore. Mediese “Wat talle doen, skep ’n verdere risiko vir die kwesbare begunstigdes.” Die hoofbestuurder van Sassa het Fernandez laat verlede week ingelig begunstigdes van die tydelike ongeskiktheidstoelaag moet heraansoek doen. Nel verduidelik: “Dit sluit in om weer vir ’n mediese ondersoek te gaan. Sassa het ook aangedui dat hierdie begunstigdes kan aansoek doen vir die maatskaplike verligtingstoelaag, oftewel Covid grant.” Die Wes-Kaapse departemente van maatskaplike ontwikkeling en gesondheid het ook dié kopseer bespreek. Nel sê: “Die twee departemente stem saam dat die tydelike ongeskiktheidstoelaag met minstens drie maande verleng moet word. “Veral oor die huidige druk op die gesondheidsdiens weens Covid-19 en die risiko om Sassa-begunstigdes bloot te stel aan Covid-19 wanneer hulle in lang rye wag.” Sassa het Saterdagaand laat getwiet mense kan by hul naaste Sassa-kantoor heraansoek doen. “Jy moet jou verwysingsbrief van ’n mediese dokter bring wat jou mediese toestand of ongeskiktheid bevestig,” lees die twiet. Volgens Nel is dié vereiste van Sassa bloot nie haalbaar nie. “Tensy Sassa mediese personeel kan aanstel of tydelik die vereiste hersien van ’n mediese ondersoek vir die doel van heraansoek doen vir ’n ongeskiktheidstoelaag, sal die voorstel net nie werk nie.” Intussen is dit nie net by Sassa-kantore waar mense in lang rye moet staan en geen antwoorde kry nie; by die departement van arbeid is dit dieselfde storie. Ashley Solomon vertel in ’n brief aan Son watter stryd dit is om ’n UIF-eis te probeer insit. Hy noem: “Jy kan weens beperkings nie tot daar gaan nie, want net 50 mense word ’n dag gehelp. “Wanneer jy bel, wag jy enige iets van ’n uur tot twee uur vir iemand om te antwoord. “En as jy gelukkig is en die call word nie gedrop nie, is die persoon aan die ander kant meer upset as jy. “In baie gevalle word jy net vir jou ID gevra en gesê bel weer môre.” Marsha Bronkhorst, waarnemende UIF-kommissaris, het verlede week in ’n TV-onderhoud erken daar is ’n tekort aan personeel by van die UIF-kantore. Uitbetalings “Ons moet ook voldoen aan Covid-19-regulasies in die werkplek. Daar is ook van ons staff wat óf positief getoets is óf in kontak was met ’n positiewe geval en dan in kwarantyn moet gaan.” Sy voeg by: “Ons het ook staff met comorbidities en staff wat van die huis af werk en ons moet ook social distancing toepas.” Intussen het die UIF-Ters-aansoeke gesluit. Die laaste daarvan is op 31 Desember ontvang. Uitbetalings hiervoor het ook al begin.