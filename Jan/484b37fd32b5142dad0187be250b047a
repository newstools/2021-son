MARK Boucher, die afrigter van die Proteas, het gister daarop gesinspeel dat sy span in vandag se eerste toets teen Pakistan twee draaiboulers sal insluit. Suid-Afrika speel vir die eerste keer sedert 2007 in Pakistan en Boucher is dit eens dat die kolfblaaie sedertdien verander het na kolwervriendelike blaaie wat die draaibalboulers sal bevoordeel. Opsies “Beslis twee draaibalboulers,” het Boucher gister geantwoord toe hy gevra is oor die samestelling van sy span. “Ons het hiernatoe gekom onder die indruk dat omgekeerde swaai ’n rol gaan speel. Ons glo egter ons het verskillende opsies in ons groep. Ons is ook nie bang om uit te gaan en iets anders te probeer nie. “Ons kan sien in die groep wat hulle gekies het en aan die toestande dat hulle ’n draaiersmentaliteit het. “Ons het manne hier wat ons kies om die job vir ons te doen, veral hier in Karachi. “Dit kan egter verander in Rawalpindi (waar die tweede toets plaasvind). “Ons het hiernatoe gekom met die mindset dat as jy ’n toetsreeks weg van die huis af wil wen, moet jy ’n paar dapper besluite kan neem. “Ek, die keurders en die span gaan definitief met daai mindset in die wedstryd in.” Toe ’n verslaggewer van Pakistan Boucher gevra het of Tabraiz Shamsi gaan speel, het hy geantwoord: “Ons sal môreoggend sien. Tabraiz is gekies as ’n aanvallende en aggressiewe draaibalbouler. “As ons die geleentheid kry om hom in draaiersvriendelike toestande te speel, kan ek nie sien hoekom nié.” Shamsi sal waarskynlik in Lutho Sipamla se plek speel, met Keshav Maharaj as die span se ander draaier. Die toets is Quinton de Kock se 50ste. Die eerste bal in Karachi word 07:00 SA tyd geboul. SUID-AFRIKA: Quinton de Kock (k), Temba Bavuma, Aiden Markram, Faf du Plessis, Dean Elgar, Kagiso Rabada, Dwaine Pretorius, Keshav Maharaj, Lungi Ngidi, Rassie van der Dussen, Anrich Nortjé, Wiaan Mulder, Lutho Sipamla, Beuran Hendricks, Kyle Verreynne, Sarel Erwee, Keegan Petersen, Tabraiz Shamsi, George Linde, Daryn Dupavillon, Marco Jansen. 