’N POLISIEMAN wat omstreeks twee jaar gelede op ’n Facebook post van ’n vermeende fluitjieblaser gereageer het, is uit die polisie ontslaan. AO Ridwaan Titus is op 23 Desember uit die diens gefire. Titus het op 24 Julie 2019 op Colin Arendse se Facebook post gereageer. Arendse, ’n menseregte­aktivis en bekende fluitjieblaser, se post het gegaan oor polisiebeamptes wat by die landdroshof in Mitchells Plain rondhang en staatshulpbronne mors. Titus het na bewering vir Arendse ’n inbox gestuur en hom ’n “puppet” genoem. ’n Dissiplinêre verhoor is teen Titus begin, waarna hy uit die polisie ontslaan is. Geskrap Titus en vyf ander polisielede word genoem in ’n verklaring­ deur kol. Charl Kinnear. In die affidavit van 59 bladsye word beweer die sestal is lede van ’n rogue misdaadintelligensie-eenheid. Die Nasionale Vervolgingsgesag het die saak van die rol geskrap. Titus het by navraag gesê hy kan nie kommentaar lewer oor die saak nie omdat dit nog aan die gang is. Na wat verneem word, is daar ’n appèlaansoek ingedien. Hy het Son na die bestuur van die polisie in die Wes-Kaap verwys. Brig. Novela Potelwa het Son op haar beurt na die nasionale woordvoerder, brig. Vish Naidoo, verwys. Naidoo het nog nie op Son se navrae gereageer nie. Kinnear is op 18 September verlede jaar voor sy huis in Bishop Lavis doodgeskiet. Die skieter in die moord is nog nie aangekeer nie. Die “Ping King” Zane Kilian, wat glo Kinnear se foon vir maande tot en met sy dood geping het, staan alleen vir sy moord. Hy is weer op 2 Februarie in die Bellville-hof vir die saak.