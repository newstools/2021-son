DIE Wes-Kaapse premier, Alan Winde, het moontlik sy mond verby gepraat oor die provinsiale regering se verkryging van sy eie entstof teen die corona-­virus. Winde het laas week heel opgewonde aangekondig die Wes-Kaapse regering was in die proses om ’n entstof te kry – bo en behalwe die nasionale regering se pogings om ’n entstof aan te koop. Sy Wonderland-storie en opgewondenheid het selfs Winde se baas, John Steenhuisen, DA-leier, aangesteek. Steenhuisen het onlangs die koerante gehaal nadat hy gesê het pres. Cyril Ramaphosa moet lewer daarop fokus om die entstof so spoedig moontlik in die land te kry as om die land weer onder harde lockdown te plaas. Steenhuisen het weens dié uitlating homself die titel van die eerste “Moegoe van die Week” in ’n Engelse Sondagblad besorg. Hy glo egter steeds die verkryging van ’n entstof bly die land se beste opsie in die stryd teen die pandemie. Steenhuisen sê: “Die DA is bemoedig deur die nuus dat die Wes-Kaapse regering proaktief werk om toegang tot die Covid-19-entstof in dié provinsie te versnel. “Ons doen ’n beroep op die nasionale regering om ons koers te volg en dieselfde te doen.” Antwoorde Intussen het die nasionale minister van gesondheid, dr. Zweli Mkhize, Sondag in ’n digitale perskonferensie aangekondig die nasionale regering hoop om die entstof so gou as Februarie in die land te kry sodat dit aan gesondheidswerkers verskaf kan word. Luidens die antwoorde wat Son gister van Winde se spindokter, Bianca Capazorio, ontvang het, is Winde se kastige plan om die entstof vir die Wes-Kaap te verkry, niks duideliker as Mkhize s’n nie. Sy sê: “In terme van die nasionale raamwerk is ons verplig om deur die nasionale minister (Mkhize) te werk, want die nasionale departement van gesondheid is die enigste verkrygingsentiteit. Aanvraag “Ons het ook prioriteitsgroepe geïdentifiseer, onder meer gesondheidswerkers, noodsaaklike werkers en kwes­bare groepe soos bejaardes en diegene met komorbiditeite (onderliggende kwale). “Ons is ook aan die werk om die aanvraag en onkoste vas te stel om te bereken hoeveel entstof ons benodig, wat dit kos en om die beskikbare begroting te bevestig. “Ons het nog geen verskaffers genader nie. Ons sal enige en elke beskikbare manier bekyk om te verseker ons kry die entstof so gou as moontlik in die provinsie.”