DIE regering se besluit om te appelleer teen 'n hofuitspraak wat die tabakverbod ongrondwetlik verklaar het, het vrese laat ontstaan dat die verbod 'n terugkeer kan maak. Die Fair-Trade Independent Tobacco Association (Fita) voel die regering se besluit is betreurenswaardig gegewe die onherstelbare skade wat die vyf maande lange verbod die bedryf aangerig het. Sinenhlanhla Mnguni, Fita-woordvoerder, sê die hangende appèl sal die uitspraak van die Wes-Kaapse hooggeregshof opskort totdat dit behoorlik in die hof opgelos is. Mnguni vrees dit kan maande neem. Hy meen die tabakverbod het boonop tot die eksponensiële en onverminderde groei van die onwettige sigaretmark gelei. Mnguni sê die regering kon die geld, wat hulle op regskostes bestee, op ander hulpbronne gebruik het. "Ons het te alle tye vir common sense gevra, wat tot vandag toe nie die geval is nie. Ons vra weer die regering om sy standpunt hieroor te heroorweeg," sê hy. - Algoa FM