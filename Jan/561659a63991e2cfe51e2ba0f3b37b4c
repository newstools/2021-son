DIE eerste toets tussen Suid-Afrika en Pakistan in Karachi is steeds in die weegskaal, al het die tuisspan waarskynlik gisteraand ietwat beter as die Proteas geslaap. Suid-Afrika was gister 8 boulbeurte voor uitskeityd stewig in die saal met sy telling op 171/1. Rassie van der Dussen, Faf du Plessis en Aiden Markram het egter almal binne die bestek van 38 balle hul paaltjies verloor, wat Pakistan terug in die toets gelaat het. SA het die dag op 187/4 – ’n voorsprong van net 29 lopies – geëindig. Die kaptein, Quinton de Kock (0*), en die naguiltjie Keshav Maharaj (2*) kolf vanoggend voort op ’n blad wat die draaiers baie hulp verleen. Die vinnige boulers kry ook omgekeerde swaai, wat beteken dat kolfwerk ál hoe moeiliker gaan raak in die toets. Die ervare bybreekbouler Yasir Shah (3/53) en die linksdraaier Nauman Ali (1/27) het tot dusver ál hul span se paaltjies in die tweede beurt ingeoes. Hulle gaan vandag beslis weer ’n handvol wees. Pakistan het gisteroggend op 308/8 gaan voortkolf en sy stertkantkolwers het die Protea-boulaanval behoorlik kasty. Die Ali’s – Hasan (21) en Nauman (24) – tesame met Shah, wat op nr. 11 38 geslaan het, het 70 by hul oornagtelling gevoeg. Toe Hasan eindelik skoongeboul is, het hy in die proses Kagiso Rabada se 200ste toetspaaltjie geword. Rabada is ná Waqar Younis, Kapil Dev en Harbhajan Singh die vierde jongste om dié mylpaal te behaal. Dean Elgar en Markram het in SA se kolfbeurt 48 lopies om die eerste paaltjie aangeteken voordat Elgar (29) borand by ’n veeghou gekry het. Markram (74) en Van der Dussen (64) het toe hardnekkig voortgekolf en beïndruk met hul geduld teen die Pakistanse draaiers asook die omgekeerde swaai van veral Hasan en Faheem Ashraf. Albei is egter op vlakby uit toe hulle nie verdedigende houe in die grond kon smoor nie, terwyl die oud-kaptein Du Plessis (10) teruggespeel het ná ’n Shah-aflewering wat hom egter been voor paaltjie betrap het.