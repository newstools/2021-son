DIE Titans het Woensdag op verrassende wyse aangekondig die voormalige Protea-snelbouler Kyle Abbott gaan vir die res van die seisoen vir hulle beskikbaar wees. Die 33-jarige Abbott het gister saam met sy nuwe span begin oefen vir hul openingswedstryd in die Eendagbeker-kompetisie. Abbott, wat die afgelope drie seisoene vir die Engelse graafskapspan Hampshire as ’n Kolpak-speler diens gedoen het, was glo terug by die huis in Durban toe die Titans-geleentheid opduik en hy wil graag weer op die speelveld wees. Abbott het gesê: “2020 was ’n moeilike jaar. Ek het amper 12 maande nie gespeel nie, so ek het redelik gemaklik in Durban gesit en visvang.” ’n Drang om uit sy gemaksone te kom – en terug te keer waar hy kolwers kan lok om aan sy lokaas te peusel – het gemaak dat hy uiteindelik ’n ooreenkoms gesluit het om hom by ’n franchise aan te sluit wat hy nog altyd bewonder het. “Nadat ek in die verlede met ’n paar mense gesels het en teen die Titans gespeel het, weet ek dis ’n goed bestuurde eenheid. Ek het gevoel dit sal my nou perfek pas,” het die voormalige Dolphins-ster verduidelik. Reputasie Abbott het natuurlik baie ervaring, aangesien hy vir Suid-Afrika, Hampshire, sowel as verskeie spanne in die T20-wêreld gespeel het, insluitend in die Indiese Premierliga. “Ek dink die reputasie van die Titans spreek vanself. Die trofeekas is redelik vol en dit sal wonderlik wees om by te dra in ’n kompetisie soos hierdie en hopelik nog ’n trofee op die rak te plaas.” Soos die noodlot dit wil hê, open die Titans Saterdag hul eendag-veldtog teen Abbott se voormalige werk­gewer, die Dolphins. Die 50-beurt-kompetisie word in ’n bio-borrel in Potchefstroom beslis en die Titans het ’n druk begin. Die Dolphins-saak Saterdag word vinnig gevolg deur ’n botsing Maandag teen die Knights.