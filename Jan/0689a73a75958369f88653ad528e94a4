DIE Stad Kaapstad se wetstoepassers het die afgelope week 75 arrestasies uitgevoer. Die klagte sluit in dronk­ry, besit van drugs en van onwettige vuurwapens en ammunisie. Altesaam 15 mense is vir dronkbestuur gearresteer. Afgesmeer In ’n persverklaring sê die Stad daar is op 8 voertuie beslag gelê, 18 selfone is gekonfiskeer en 39 092 boetes is vir verskeie oortredings uitgeskryf. Op Nuwejaarsaand is drie motoriste onder die invloed van drank gevang en 177 boetes is uitgeskryf aan mense wat hulle afgesmeer het aan die aandklokreël. JP Smith, mayco-lid vir veiligheid en sekuriteit, sê egter oor die algemeen was die feestyd stiller as in die verlede. Smith sê: “Die stiller tydperk waarna ons verwys, is gebaseer op vorige statistiek. “Tog bly ons bekommerd oor diegene wat hulle nie aan die lockdown-regulasies steur nie. “Ons spreek egter ons waardering uit aan diegene wat hul gesondheid bo feesvieringe gestel het.” Smith sê wetstoepassers sal steeds streng optree by die besoek van openbare plekke wat tans ingevolge die regulasie verbode is.