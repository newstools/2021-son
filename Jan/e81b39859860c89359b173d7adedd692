PETER Daniels oftewel “Peedee”, ’n digter van Elsiesrivier, het onlangs sy debuutdigbundel, SoutKorrels Volume 1, in die Calvary Baptistekerk in Eureka Estate, Elsies­rivier, bekendgestel. Peedee, wat nou in Pretoria woon, het spesiaal na sy tuisdorp gereis vir die bekendstelling. ’n Klein groepie gaste het die bekendstelling bygewoon. Die gaste is met live musiek vermaak. Daar was talle gassprekers – onder andere die radio- en TV-persoonlikheid Lyntjie Jaars. Peter het as ’n verrassing een van sy gedigte, “Kaalvoetklonkie vannie Elsies”, tot groot vermaak van die gaste met kaal voete opgevoer. “Die bundel is al in Junie vanjaar gepubliseer, maar weens die lockdown kon dit nou eers bekendgestel word. “Daar is omtrent 102 gedigte in die bundel, waaronder ‘Kaalvoetklonkie vannie Elsies’, ‘Die dag toe my moeder sterf’, ‘Ons slaan ons oë op na Tafelberg’ en ‘Naelstring Liefde’. “Ek beplan ook om my volgende digbundel, I am Alive, in 2021 te launch en in November 2021 wil ek SoutKorrels Volume 2 bekendstel.” Vir meer inligting of om die bundel te bestel, besoek peedee.co.za.