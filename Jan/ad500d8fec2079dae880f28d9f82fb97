‘N ONOORWONNE honderdtal deur die nuwe Protea Ryan Rickelton het Vrydag die Lions in staat gestel om ‘n mak Cape Cobras met 6 paaltjies in die Eendagbeker-reeks te klop. Dié wedstryd in groep B van die kompetisie is nes die res van die toernooi in ‘n bio-veilige omgewing in Potchefstroom gespeel. Rickelton se 109 (100 balle, 12x4, 1x6) was hoofsaaklik daarvoor verantwoordelik dat sy span die teiken van 222 verbygesteek het met meer as 10 boulbeurte oor. Janneman Malan (67 lopies, 94 balle, 7x4) het die meeste lopies vir die Kapenaars aangeteken nadat Zubayr Hamza die loot gewen het. Hamza (22), Jean du Plessis (34) en Christiaan Jonker (33) is die enigste ander manne wat noemenswaardige tellings behaal het. Maar die gebrek aan ‘n werklike groot beurt het die Cobras uiteindelik gekos. Aaron Phangiso (2/33), Sisanda Magala (2/47) en Malusi Siboto (2/50) was die Lions se beste boulers. Rickelton het in die jaagtog goeie steun van Dominic Hendricks (54) ontvang, met die Lions wat reeds ná net 39.2 boulbeurte hul wenteiken bereik en in die proses ‘n bonuspunt verdien het. Die Cobras kom Woensdag teen die Warriors te staan, maar kan nou nie meer bekostig om te verloor nie.