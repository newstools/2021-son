DIT kan straks Saterdag op Nuweland Siya Kolisi se laaste game in die kleure van die Westelike Provinsie in die Curriebeker-kompetisie wees. Die WP-kaptein het die Kapenaars se laaste game teen die Cheetahs op Nuweland weens Covid-19-protokolle misgeloop. Hy behoort egter weer slaggereed te wees om die Streeptruie Saterdag in die een halfeindstryd van die Currie Cup teen die Sharks in die skadu van Tafelberg aan te voer. Kolisi se kontrak met die WP verstryk aan die einde van Julie vanjaar. Die man wat die Bokke in 2019 in Japan na World Cup-glorie gelei het, het nog nie aangedui of hy sy kontrak gaan hernu nie. Daar word wyd bespiegel dat die 29-jarige boorling van Zwide in die Oos-Kaap die opsie kan oorweeg om voortaan sy rugbyloopbaan by die einste Sharks in Durban voort te sit. Dit kom nadat die Amerikaanse konsortium MVM Holdings 51% van die aandele in die Durbanse franchise gekoop het. Een van die beleggers in die konsortium is die agentskap Roc Nation Sports, waarvan die Amerikaanse rapper Jay-Z die eienaar is. Die president van Roc Nation­, Michael Yormark, wat ook Kolisi as kliënt het, kan die invloedryke speler oorreed om sy loopbaan by die Sharks voort te sit. Maar vir eers sal Kolisi en sy spanmaats Saterdag alles in die stryd werp om sy eweknie, Lukhanyo Am, kaptein van die Sharks, op Nuweland ore aan te sit. Die Streeptruie het tot dusver in al hul games op hul Springbok-voorry van Steven Kitshoff, Bongi Mbonambi en Frans Malherbe staatgemaak om hul opponente pap te skrum. John Dobson (afrigter) se span het egter nog nie tot sy volle potensiaal op die aanval gespeel nie. Daarteenoor het die Sharks gesukkel om hul gesag voorlangs met hul vaste vyf af te dwing. Benewens Am, spog Sean Everitt (afrigter) se span met uiters gevaarlike spelskeppers, soos Curwin Bosch op losskakel. Die Durbaniete kan ook staatmaak op die dienste van die opwindende heelagter Aphelele Fassi, wat onlangs ná ’n besering teruggekeer het. Die Bok-vleuel S’bu Nkosi kan beslis ook ’n handvol wees. Die Sharks sal egter eers voorlangs die pyp moet rook om dié talentvolle spelers los te laat.