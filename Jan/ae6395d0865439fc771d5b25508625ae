TERWYL sy mammie hard teen die virus geveg het, het klein Oyena Nkantini sterker geword vir die dag wanneer sy mammie hom uiteindelik kan vashou. Nosipho Nkantini (40), ’n ma van die Kaapse Vlakte, het haar baba op 17 Desember in die wêreld verwelkom. Oyena, wie se naam “die een verkose deur God” beteken, lewe nou nes sy naam sê. Nkantini, wat as verpleegster aan die frontline werk, vertel sy moes byna drie weke ná die geboorte wag om haar kleinding vas te hou. Die mammie sê Covid-19 is in die vroeë fase van haar swangerskap gediagnoseer en haar bevalling was onverwags vroeg. “Ek was maar net 25 weke pregnant, net verby halfway daar, toe voel ek dat ek nie lekker voel nie omdat ek baie swaar asemgehaal het.” Nkantini sê haar eerste Covid-toets was negatief, maar ’n tweede toets het haar ergste vrees bevestig. Sy is toe gehaas na die Netcare N1 City-hospitaal, waar sy dadelik in die rooi sone vir Covid-pasiënte op ’n ventilator geplaas is. Die mammie het daar flou geval. Toe kom die miracle – Oyena. Hy is met ’n noodkeisersnee gebore. Nkantini het later wakker geword met die nuus dat sy ’n mamma is, maar sy is terselfdertyd laat weet haar baba is in die waaksaal vir pasgeborenes (NICU). “Ek was in die wolke, maar ook bang omdat ek al op 28 weke ’n baba verloor het. “Toe ek van die sny herstel het, moes ek huis toe gaan om te isoleer.” Nkantini sê dié tyd was by verre die ergste in haar lewe. “By die huis het ek gebid hy is oukei en word beter. Ek moes Krismis sonder hom deurbring. Dit het nie soos Krismis gevoel nie. Ek was net in my bed. “Ek is die nuwe jaar in sonder om my kind eens vas te hou. Dit was nie ’n lekker gevoel nie, want ek het nie met my reward huis toe gekom nie.” Op 4 Januarie het ’n klop aan haar deur goeie nuus gebring. Sy het eers geskrik, maar toe sê die cop wat geklop het, haar baba is gereed vir haar. “Dit was die eerste dag dat ek my kind gesien of vasgehou het. Dit was onbeskryflik. My hart was vol! “Al wat deur my kop gegaan het, is dat hy ’n vegter is. Terwyl ek teen Covid geveg het, was hy besig om sy eie stryd te stry sodat my hart vreugde kon ervaar!” Al moet die baba nog vir 12 weke in ’n broeikas wees, sê Nkantini sy het nou iets om na uit te sien. Bedank “Ek kan nie wag om hom weer vas te hou en hom huis toe te bring om sy ouer boetas te ontmoet nie. Hy moet net huis toe kom.” Nkantini bedank die mediese span by Netcare N1 City en die Kleinvlei-polisie vir hul support en harde werk. “Laat die slapelose nagte maar begin!” grap sy.