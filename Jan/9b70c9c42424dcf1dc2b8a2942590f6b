DIE jaar 2020 was een wat baie nie gou weer sal wil beleef nie. Talle soek nog daai ou wat aan die einde van 2019 kliphard “twenty-plenty” geskree het, want vir talle was 2020 ’n jaar gevul met bitterheid en verdriet. In Maart het die wiele lelik begin afval toe Suid-Afrika se eerste corona-geval aangemeld is en dinge so versleg het dat die land in lockdown gegaan het. Wat daarna gebeur het, ken ons almal maar alte goed – hordes Covid-19-infeksies, tallose Covid-verwante sterfgevalle, hordes werksverliese, derduisende families wat verder in armoede gedompel is... Dit is bitter moeilik om terug te kyk op die jaar en hoogtepunte uit te sonder in ’n jaar wat oorlopens toe vol laagtepunte was. As nasie bly ons egter positief en kyk met waardering terug na die stories en lesse wat 2020 ons geleer het. Wat in Januarie en Februarie in Suid-Afrika gebeur het, behalwe Valentynsdag, blyk ’n blur te wees. Maar die land was vanaf 5 Maart in rep en roer toe die eerste Covid-19-geval hier aangemeld is. ’n Man van KwaZulu-Natal wat in ’n reisgeselskap na Italië was, is by sy terugkeer positief getoets vir die gevreesde virus. Einde Maart is die hele land onder lockdown geplaas – en die res is ’n pynlike geskiedenis. Die lockdown het nie net gekom met sy vrese, sterftes en werksverliese nie. Die suffering vir rokers en drinkers is ook wyd in die sosiale media verkondig. Pynappelbier en die rook van cheap entjies wat toe ’n plaas se geld gekos het, was aan die orde van die dag. Die rook- en drink-ongemak wat baie moes verduur, het social media influencers soos Gradwin Swarts op die map geplaas wat gal gebraak het oor wat hy noem die minister van nuttelose inligting, Nkosazana Dlamini-Zuma (NDZ). Rook-kopsere ten spyt, het mense toe ook aan die dans gegaan op Max Hurrell se song “When People Zol” oor die einste NDZ se belaglike redes hoekom daar ’n verbod op die verkoop van tabakprodukte was. Tussen die lief, leed en seer was daar ook trotse oomblikke. Maar kom ons laat dat die foto’s self die storie vertel...