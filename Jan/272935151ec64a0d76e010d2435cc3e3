'N PASIËNT se rekening is leeg getrek nadat sy kredietkaart gesteel is terwyl hy in die Netcare St Augustine-hospitaal in Durban teen Covid-19 geveg het. Die dief het R24 000 uit die rekening getrek en net 34 sent agtergelaat. Die pasiënt se selfoon is ook gesteel. News24 berig die bestuur van die Netcare-groep het die voorval, wat op 28 Desember 2020 aangemeld is, bevestig. Heinrich Venter , hoofbestuurder by St Augustine, beskryf die voorval as betreurenswaardig. Venter sê die hospitaal probeer altyd voorvalle vermy - selfs in ongekende omstandighede. Hy sê pasiënte wat verkies om waardevolle items by hulle in die hospitaal te hou, doen dit egter op eie risiko. “Die Netcare St Augustine-hospitaal het uitgebreide veiligheidsmaatreëls in plek om die veiligheid van ons pasiënte, besoekers en personeel te verseker sowel as om waardevolle items soos beursies en selfone te beskerm indien dit ingehandig word,” sê hy. – News24