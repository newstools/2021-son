HY SAL altyd met ’n glinstering in sy oë onthou hoe sy pa hom stories vertel het oor hoe hy in die 1980’s ’n lid van ’n gedugte Boland-rugbyspan was. Só onthou Michael Wagner sy ontslape pa en legende van nie-rassige rugby, Gideon. Gideon Wagner is gister in die ouderdom van 69 oorlede. “My pa was destyds ’n groot uitblinker op 10, 12 en 15 vir spanne soos Excelsiors (Stellenbosch), Universals (Raithby), City en Suburban, Boland Board en die Boland,” vertel Michael. “Hy het altyd met trots aan my vertel van ’n final teen OP as lid van Boland vir die SA Cup – deesdae se Eerste Liga van die Curriebeker. “Hy het ná ’n paar weke se herstel van ’n gebreekte enkel in die laaste minute die wedstryd amper gelykop gebring deur vanaf sy eie doellyn ’n beweging te begin waarin ál 15 manne die bal hanteer het. Net vir ’n spanmaat om ongelukkig oor die doellyn die bal aan te slaan. “Hy was spanmaats met Pieter de Villiers, Randy Marinus, Clive Thomas, Allister Coetzee, Francois Davids en vele ander legendes in die Boland Saru-era. “Hy was aktief ’n lid van die Saru Legends-groep.” Wagner laat sy vrou, Sue-Anne, dogter, Glynis, seun, Michael, een kleinkind, Grayson, broers, Clive, Adam en Kenneth, en suster, Mirinda, agter. Michael sê sy pa sal onthou word as ’n persoon wat die gemeenskap en ander se belange op die hart gedra het. Gideon was voorsitter van Raithby se belastingbetalersvereniging, kassier van Brak en Jan Kleuterskool en die confirmation-leier vir Raithby se Metodistekerk. Verder was hy saam met sy wyle skoonpa, Michael McLaren, betrokke by die ontwikkeling van Raithby se sportveld, sowel as ander munisipale kwessies. “Gholf was ook een van sy passies wat ek en hy saam geniet het. En hy was ’n lid van die Pinelands YMCA (Young­ Men’s Christian Association) se gholfgroep. “Hy het geleef vir sy familie. Hy’t ons ondersteun en gemotiveer as dit kom by akademie en sport en in ons persoonlike lewens,” sê Michael.