OLE Gunnar Solskjær voel dit is nie nodig vir verdere ondersoeke of ’n bohaai nadat Manchester United in Woensdagaand se Engelse Premierliga-wedstryd aan die verloorkant was nie. Die Red Devils se manager moes toekyk hoe sy span met 1-2 op Old Trafford teen Sheffield United verloor en môre wag daar boonop ’n taai stryd teen Arsenal op die 20-malige ligawenners. Chris Wilder (manager) se Blades het met Woensdag se sege ’n einde gemaak aan United se onoorwonne lopie in die Premierliga. Solskjær is van mening dat dit net nie sy span se dag was nie. “Daar was geen inspirasie om ons oor die wenstreep te kry nie. Ons het nie die nodige spasie gehad om in te hardloop nie. “Hulle het goed verdedig en verdien alle krediet vir die wyse waarop hulle gespeel het. Ek vat niks weg van Sheffield se vertoning nie. “Ek het egter meer verwag van ons kreatiewe spelers om Sheffield af te breek. Ons het eenvoudig nie die regte idees en oplossings gehad nie. “Desondanks dink ek nie ons moet nog die uitslag verder bekyk of analiseer nie. “Die magic was net nie daar nie, maar hopelik sal ons dit terugkry vir ons volgende wedstryd,” het Sol­skjær gesê. United reis na die Emi­rates vir ’n spesiale stryd teen Arsenal, wat United in die spanne se eerste ontmoeting in die liga op Old Trafford met 1-0 geklop het. Mikel Arteta (manager) se Gunners is boonop terug op die wenpad sedert ’n klein insinking in Desember. Arsenal spog in sy vorige vyf ligawedstryde met vier seges en een gelykop uitslag en borrel dus oor van selfvertroue. Arteta voel egter hulle kan nie op hul louere rus nie, want sedert hul laaste ontmoeting met die Red Devils was daar ’n skynbare ver­betering aan die wyse waarop Solskjær se troep begin speel het. “Daar het baie gebeur sedertdien ons laaste wedstryd teen United,” het Arteta gesê. “Dit is altyd ’n spesiale stryd en ons is gereed.” Intussen sal Manchester City die naweek die kans kry om sy voorsprong bo-aan die punteleer te versterk wanneer Pep Guardiola (manager) se span met Sheffield United swaarde kruis.