SWITSERSE inwoners en politici is glo nie happy dat die Suid-Afrikaanse miljardêr, Johann Rupert, een van die eerstes in dié land geword het om ingeënt te word nie. Rupert is ingeënt nog voor die amptelike bekendstelling van die plaaslike entstofprogram. Hy het dit by die hospitaalgroep Hirslanden gedoen - wat deur Mediclinic besit word. Rupert is voorsitter van Remgro wat 'n 45% aandeel in Mediclinic besit. Luidens 'n berig in die Switserse koerant Tages-Anzeiger het Rupert in Desember na Switserland gevlieg om ingeënt te word. Tages-Anzeiger berig die 70-jarige Rupert het voorkeurbehandeling ontvang omdat net mense ouer as 75 vir die entstof kan registreer. Hirslanden sê egter Rupert het voorafbestaande chroniese toestande en is dus in die risiko-groep wat hom toelaat om ingeënt te word. Hirslanden sê hulle het toestemming gehad om mense van hul keuse voor die begin van die enstofprogram as deel van 'n toetslopie in te ent. Rupert was een van twaalf mense wat so ingeënt is. Rupert, ook voorsitter van die Switserse luuksegoederegroep Richemont,  het aan Tages-Anzeiger gesê dit was belangrik vir hom om 'n voorbeeld aan werkers van Richemont te stel deur ingeënt te word. - Business Insider South Africa