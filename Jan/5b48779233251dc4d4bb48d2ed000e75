DIE minister van basiese onderwys, Angie Motshekga, het protokols uitgereik om te verseker dat die nasien van matriekvraestelle veilig uitgevoer word. Die vraestelle sal van Maandag af in 181 nasiensentrums regoor die land gemerk word. Meer as 45 000 nasieners is aangewys om die 14 miljoen antwoordstelle oor 18 dae te merk. Die departement het sy veiligheidsprotokols hersien nadat pres. Cyril Ramaphosa die land weer onder vlak 3 van lockdown geplaas het. Mathanzima Mweli, direkteur-generaal van die onderwysdepartement, sê Vrydag in ‘n verklaring die departement het meer monitors aangestel om al die sentrums te besoek om die nakoming van veiligheidsprotokols te monitor. Mweli sê die gesondheid en veiligheid van al die personeel in die nasiensentrums is ’n prioriteit. Alle amptenare by die nasiensentrums moet maskers dra en alle gesondheid- en higiëne-protokols nakom. ‘n Nasiensentrum met genoeg ruimte mag meer as 50 mense akkommodeer, solank dit nie 50%-kapasiteit oorskry nie. Daar sal ook streng sifting by alle sentrums gedoen word en nasieners wat enige simptome toon, sal in ‘n isolasie gehou word totdat gesondheidswerkers hulle kan assesseer. Diegene wat positief getoets is, mag nie by nasiensentrums aanmeld nie. Versuim om hul gesondheidstatus bekend te maak, sal as ‘n misdryf geag word. - News24 