OUMA Dorothy Brink van Elsiesrivier is nog op die bôl. Brink, van Leonsdale, het verlede week op 9 Januarie haar 100ste verjaardag saam met ’n klein groepie vriende en familielede gevier. Die tante het dié mylpaal gehaal hier in die middel van die pandemie. Ouma Dorothy het ook die Tweede Wêreldoorlog deurleef wat tussen 1939 en 1945 gewoed het. So ook die groot droogte van 1933 in die land wat net so uitdagend was. Groot was die vreugde oor hierdie mylpaal. Familie en vriende het haar met geskenke en seënwense oorlaai. Sy het ook baie blomme ontvang. Volgens Dorothy se jongste seun, Nigel Brink (53), het sy ma ses weke gelede ’n heup­operasie ondergaan. Nigel sê: “Dit moes ’n heupvervangingsoperasie gewees het, maar die dokters het besluit dit is nie nodig nie oor haar heupbene nog in ’n goeie toestand is. “Hulle het net ’n ysterpen in haar heup gesit. “Sy het vier weke ná die operasie weer begin loop nadat die dokter gesê het dit sou haar ses maande neem om weer te loop. Alleen “Haar gesondheid is nog baie goed.” Volgens Brink is sy ma baie kerklik en sy het nog nooit gerook of gedrink nie. Sy en haar man, Richard (73), woon alleen in hul huis. Sy kook nog self en maak ook haar eie huis skoon. Nigel sê: “Ons is baie geseënd om nog albei ons ouers te hê. “Sy drink haar ginger en garlic-water om haar gesond te hou. Sy is meestal in die huis en gaan net winkel toe om nog self inkopies te gaan doen.”