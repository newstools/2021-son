TREURIGE Twitter trolls meen Shudu­fhadzo Musida, ons sexy Mej. Suid-Afrika, moet minder bikini-foto’s in die sosiale media plaas en meer aandag aan dringende kwessies in Suid-Afrika gee. Queen Shudu het dié week getrend op Twitter nadat mense gekla het dat sy heeltemal te veel in haar bikini in die sosiale media paradeer. Hulle meen sy mors tyd deur fotosessies in bikini’s te vat pleks daarvan om op die sukkelende jeug in Suid-Afrika te konsentreer. Die CEO van die Mej. Suid-Afrika Organisasie, Stephanie Weil, het aan TshisaLIVE gesê die organisasie veroordeel die cyberbullying en persoonlike aanvalle op Mej. Suid-Afrika. Welverdiende Die organisasie meen sy verdien ’n blaaskans nadat sy laas jaar die Mej. Suid-Afrika-kroon gewen het. Sy het ook haar honneursgraad voltooi. “In reaksie op die kommentaar in die sosiale media oor Mej. Suid-Afrika wat foto’s van haarself in swemklere by haar apartment gepost het, wil ons net uitwys Shudu is op ’n welverdiende vakansie ná haar veeleisende skedule wat op haar kroning gevolg het. “In dieselfde tydperk het sy ook haar honneursgraad aan die Universiteit van die Witwatersrand voltooi.” Hoewel daar baie mense was wat queen Shudu geboelie het, was daar ook fans wat bankvas agter onse Mej. Suid-Afrika gestaan het. Een gebruiker kom op vir Shudu: “Uit die 27 posts wat Mej. Suid-Afrika getwiet het sedert haar kroning, is net 6 bikini-foto’s.” ’n Ander getroue ondersteuner van Queen Shudu laat hoor: “Hulle het eers ’n probleem gehad met Zozi en nou het hulle ’n probleem met ons nuwe Mej. Suid-Afrika. Suid-Afrikaanse mans het ’n probleem met swart vroue.” Ek sal die mensdom nooit verstaan nie. Dis vrek warm buite. Verwag hulle ons kosbare Mej. Suid-Afrika moet in haar woonstel sit en vergaan op sulke snikhete dae? Sjym, Shudu het darem nie dít verdien nie.