'N GESIN van vyf is in 'n ernstige toestand in die hospitaal nadat 'n swerm bye hulle in hul motor aangeval het. Die voorval het Sondagmiddag gebeur toe die gesin in 'n
natuurlandgoed in Mpumalanga oor 'n byenes gery het. Ross Campbell, ER24-woordvoerder, sê in 'n verklaring die bye het deur die oop
vensters van die voertuig gegaan. Die familie het paniekerig
begin raak en het gehardloop. Campbell sê die egpaar, hul twee minderjarige dogters en hul baba is
honderde kere deur die bye gesteek. "Die oudste dogter van vermoedelik 12 jaar oud, het na 'n nabygeleë
plaashuis gehardloop om hulp te soek terwyl sy voortdurend gesteek is". Daar is sy afgespuit en is gesê om in die swembad te spring. Iemand op die plaas het probeer afry om die res van die gesin te help, maar
moes weens die swerm bye omdraai. Campbell sê die pa het met sy kleuter en baba by 'n vlei ingestap om weg van die bye te kom. Paramedici het omstreeks 18:15 op die toneel aangekom. "Ons medics het daarin geslaag om naby genoeg te kom om die baba en
kleuter te gryp en terug na die plaashuis te jaag om hulle direk aan die
ambulansbemanning te oorhandig wat met hulle na die hospitaal gejaag het,"
sê hy. Die oudste dogter was toe al reeds hospitaal toe geneem. Nog paramedici het later bygekom om die pa te red asook die ma wat na die motor teruggehardloop het. Die familie word in die Mediclinic in Nelspruit behandel. - News24