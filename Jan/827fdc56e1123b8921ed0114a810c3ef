DIE polisie in die Wes-Kaap ondersoek 'n voorval waarin twee mans in Worcester deur polisiemanne aangerand is. In 'n video van die voorval wat in die sosiale media gedeel is, slaan een polisieman 'n onbekende man met 'n sjambok terwyl 'n ander een 'n tweede man deursoek en klap. Brig. Novela Potelwa, polisiewoordvoerder, sê die ondersoek word deur genl. maj. Nomthetheleli Mene, bevelvoerder van die Worcester-groepering, gelei. Voorlopige bevindinge van die ondersoek het bekendgemaak dat die voorval op 18 Januarie naby 'n nywerheidsgebied in Worcester gebeur het. Die polisievoertuig in die video behoort aan die Ceres-polisiestasie, maar word tans deur 'n eenheid in Worcester gebruik. Die twee polisiemanne in die video is ook al geïdentifiseer. Die twee mans wat in die video aangerand word, moet nog geïdentifiseer en ondervra word. Potelwa sê verdere ondersoek sal ook duidelik maak wat gebeur het voor die video gemaak is. "Die Suid-Afrikaanse Polisiediens in die Wes-Kaap wil dit op rekord plaas dat dit teen departementele opdragte is vir polisielede om mense te slaan en hardhandig te hanteer," sê sy. "Bygesê, die gebruik van 'n sjambok deur polisielede word nie net verbied nie, maar is ook onwettig." Potelwa het ook bekendgemaak die polisie ondersoek tans die voorval op 15 Januarie waarin die polisie 'n waterkanon op mense buite 'n Sassa-kantoor gebruik het. 