DIE uittog van spelers van die Cheetahs groei by die dag. Rhyno Smith is die jongste speler wat besluit het om sy rugby voortaan in die Noordelike Halfrond te gaan speel. Die Cheetahs het bevestig Rhyno het ’n ooreenkoms vir twee en ’n half jaar met die Italiaanse klub Benetton Treviso gesluit. Rhyno het tot 30 Junie 2023 geteken, met ’n opsie om sy kontrak vir ’n verdere jaar te verleng. Dié buiteagterspeler sal die franchise van Bloemfontein einde Junie 2021 verlaat. Hy was laas jaar die voorste puntemaker in die Pro14-reeks, waarin hy 10 drieë gedruk het. Die span van Bloemfontein het ook bevestig Rhyno se spanmaat Carl Wegner skuif ook na Italië. Italië se nasionale afrigter, Franco Smith, wat voorheen die Cheetahs afgerig het, ken die twee spelers baie goed. Volgens Hawies Fourie, die Cheetahs se direkteur van rugby, het sy span voldoende diepte op heelagter en vleuel om die leemte te vul. Rhyno het die laaste tyd weens beserings nie veel speeltyd gekry nie. Harold Verster, die Cheetahs se uitvoerende hoof, sê al is die Cheetahs jammer om een ??van hul topspelers te verloor, is dit vertroostend om te weet hy sal nog beskikbaar wees totdat die “Franchise Cup”-kompetisie voltooi is. Intussen het die Cheetahs drie nuwe spelers bygekry. Hulle gaan vanaf 3 Februarie saam met die span oefen. Die 29-jarige slot Rynier Bernardo keer terug na die Cheetahs nadat hy in die buiteland by die Canon Eagles in die Japanse Topliga gespeel het. Jean Droste sal ook volgende week vir diens by die Cheetahs aanmeld. Hierdie 27-jarige slot het voorheen vir die Sharks en Bulls gespeel, terwyl hy ook ’n draai in die Japanse Topliga by die Kubota Spears gaan maak het. Alulutho Tshakweni, ’n loskopstut van Oos-Londen, gaan hom ook by die Cheetahs aansluit om die voorry te versterk. Hy is ’n voormalige Junior Bok wat in 2018 se Wêreldbekertoernooi in Frankryk vir die SA o. 20-span gespeel het.