HEIDELBERG. – Met die Covid-19-pandemie wat so woed, is dit die algemene verwagting dat veral ouer mense en mense met chroniese siektes die ergste getref word. Maar met Daniel du Preez, oftewel “oom Dên”, soos hy alombekend is, moes die corona-virus die agtersitplek inneem toe dit hom probeer plattrek het. Oom Dên, woonagtig in Joe Slovo Park, het op 16 Januarie sy 81ste geboortedag herdenk. Hy vertel hy en sy vrou van 55 jaar, Elizabeth, het Kersfees by hul kinders in Kaapstad gekuier en op 28 Desember teruggekeer. Teruggestuur Daarna het oom Dên ’n moegheid ervaar. Dit was eintlik baie ongewoon vir hom, aangesien hy toe nog daagliks in sy tuin gewerk en met sy fiets gery het. Hy is egter Nuwejaarsdag Riversdal-hospitaal toe. Ná behandeling is hy teruggestuur huis toe. Sy toestand het egter nog kommer gewek. Op 4 Januarie is hy weer hospitaal toe en hy is getoets. Die volgende dag het sy uitslae bevestig hy het Covid-19. Die daaropvolgende dae het die egpaar hulle afgesonder en Elizabeth het met groot liefde en deernis na haar liefling omgesien. Haar passievolle versorging het oom Dên se skop vir die lewe teruggebring en hulle kon sy besondere verjaardag baie rustig vier.