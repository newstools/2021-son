AS DIE Britse en Ierse Leeus se toer na Suid-Afrika nie plaasvind nie, sal SA Rugby nie ’n groot geldelike verlies ly nie. Ingeligte bronne sê SA Rugby het versekering uitgeneem ingeval dié een keer in ’n dekade se besoek van ’n saamgeflanste span van Engeland, Ierland, Skotland en Wallis se beste spelers nie gebeur nie. Daar is oor die naweek berig die Leeus se toer is in gedrang en gevolglik sal die Leeus se bestuur en SA Rugby later dié maand vergader om ’n besluit oor die toer neem. Kaartjies vir dié Leeus se drie toetse teen die Bokke en wedstryde teen SA franchise-spanne en uitsoekspanne het reeds uitverkoop. Daar is ook op die Britse Eilande groot belangstelling om dié toer mee te maak. Niemand wil ’n toetsreeks tussen die Bokke en Leeus in leë stadions sien afspeel nie, daarom kyk die organiseerders glo na opsies om die toer later in die jaar aan te bied of om dit af te gelas en dalk eers vir 2025 te reël. Daarom het SA Rugby volgens ingeligte bronne ver­sekering van sowat R500 miljoen uitgeneem om verliese te dek as die Leeus se besoek in die hek duik. In ’n verklaring wat Saterdag uitgereik is, sê die Britse en Ierse Leeus: “Soos julle kan verwag, gaan ons voort met ons planne ge­baseer op die jongste beskikbare inligting. “Gegewe die onsekerheid wat die corona-virus-pandemie in Suid-Afrika veroorsaak, sowel as in Brittanje en Ierland, besef ons alte goed ons moet ’n besluit neem oor die beste pad vorentoe en ons moet aan ondersteuners wat na Suid-Afrika gaan reis of daaraan dink om soontoe te reis, klarigheid gee. “Tot nou het die Britse en Ierse Leeus se raad ver­skeie opvolgvergaderings gehad om die verskeie scenario’s te bespreek. Ná konsultasie met SA Rugby sal ons so gou moontlik ’n update oor die uitkoms van dié vergaderings gee.” ’n Ander groot faktor waarom die Leeus dalk gaan tuisbly, is die feit dat die SA regering eers in die tweede kwartaal van die jaar ’n entstof beskikbaar gaan hê. Dit volg nadat die regering die sperdatum gemis het om die entstof vroeër te kry.