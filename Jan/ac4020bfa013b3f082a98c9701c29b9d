KLAPMUTS. – Drie plaaswerkers is in die nag van ’n plaas afgesit. Die voorval het dié naweek by Flenterskloof plaasgevind nadat die plaaseienaar, David de Villiers, die werkers afgedank het. Medewerkers op die plaas was so ontsteld oor die midnight evictions, hulle het nie Maandag vir werk opgedaag nie. ’n Werknemer wat nie geïdentifiseer wil word nie, sê woedend dis “onmenslik” om mense só weg te jaag. “In die aand gebeur baie onrein dinge. Wat is mense veronderstel om te dink as hulle in die middel van die nag gesê word hulle moet weggaan?” Een van die uitgesette plaaswerkers, Alicia Smith, beweer De Villiers het hulle geteiken toe hulle begin vra hoekom hulle so min verdien. “Ek voel glad nie lekker oor hoe ons behandel is nie,” sê Smith. “Die probleem het laas jaar begin. Hulle betaal ons so min, soms net R100 per week, vir die harde werk wat ons hier op sy plaas vir hom doen,” beweer sy. Smith (28) sê verder sy werk reeds 10 jaar op die plaas en verdien nie dié “stank vir dank”-behandeling nie. Smith moet dié stryd nou alleen deurmaak, want haar man, Boy Matolengwe (45), is onlangs oorlede. Hy het op dieselfde plaas gewerk. Nog ’n uitgesette werknemer, Mziyanda Satsha, sê hy werk al vier jaar op die plaas. Satsha (45) sê: “Gewoonlik verdien ons R100 per dag vir ons arbeid. Maar die laaste ruk het ek gesukkel om aan die einde van die week my volle loon te kry. Verkla “Somtyds gee hy (De Villiers) my R100 per week, somtyds is dit R200. Dis baie frustrerend, want daar is niks wat ek met daai soort geld kan doen nie.” Dinge tussen die werkers en die eienaar het na bewering suur geraak toe twee van hulle hom by die departement van arbeid verkla het oor beweerde onregverdige arbeidspraktyke. ’n Woordvoerder van Ubuntu Rural Women and Youth Movement, Wendy Pekeur, sê die werkers op Flenterskloof word uitgebuit. Sy sê De Villiers het vir hulle gesê hulle moet eers die klag gaan terugtrek as hulle weer vir hom wil werk. “Van die mense se meubels en ander besettings is vernietig tydens die uitsetting, wat ná die curfew plaasgevind het. “Daar is g’n sosiale afstand in die tweeslaapkamerhuis nie. Inwoners van die plaas maak staat op die watertenk wat die Drakenstein-munisipaliteit nou en dan vol water tap, want daar is geen drinkwater óf toiletgeriewe op die plaas nie. “Die plaaseienaar moet gearresteer word omdat hy herhaaldelik die wet oortree.” De Villiers sê Matolengwe was die voorman van ’n kontrakteur wat gewoonlik in die oestyd daar kom werk het. Drie jaar terug het 70% van die plaas gebrand en as gevolg daarvan kon hulle nie meer boer soos hulle in die jare tevore gedoen het nie. Toestemming Volgens hom sukkel hy nou al die afgelope drie jaar om ’n uitbetaling van die versekeringsmaatskappy te kry. Hy sê verder die mense wat die uitsetting Sondag uitgevoer het, is kontrakwerkers wat dit sonder sy kennis of toestemming gedoen het. “Ek het die polisie gebel toe dit gebeur,” voeg hy by. “Die polisie het gekom, maar het niks gedoen om hulle te keer nie.”