ONS queen Shudu is ’n groot gunsteling om vanjaar met die mej. Wêreld-titel weg te stap. Die kompetisie vier vanjaar sy 70ste bestaansjaar. Die skoonheidskompetisie-website Missology.­org berig mej. Suid-Afrika, Shudufha­dzo Musida (24) is in dié stadium die voorloper om die mej. Wêreld-kroon te ontvang van die huidige titelhouer, Toni-Ann Singh van Jamaika. Die kompetisie sou aan die einde van 2020 plaasgevind het, maar weens die pandemie gaan dit eers vanjaar plaasvind. Prinses Ek het julle mos voorheen vertel die topdrie van die mej. Suid-Afrika gaan elkeen aan ’n ander internasionale kompetisie deelneem. Shudufhadzo is gekies om mee te ding in die mej. Wêreld-kompetisie. Haar eerste prinses, Thato Mosehle (25), gaan ons in die mej. Supranational-kompetisie verteenwoordig en die tweede prinses, Natasha Joubert (23), gaan die mej. Heelal-kompetisie doen. Volgens die website is die saak waarvoor onse queen Shudu staan perfek vir die mej. Wêreld-kompetisie. Queen Shudu, ’n boorling van Ha-Masia in Limpopo, is ’n aktivis vir geestesgesondheid. Dié Mej. Suid-Afrika, wat ’n graad in die sosiale wetenskappe het, glo dit is belangrik om mekaar op te voed oor geestesgesondheid, want dis gewoonlik die wortel van euwels in die samelewing, soos die geweld teen vroue en kinders. Die website meen ook Suid-Afrika gaan brownie points score­ omdat ons ons main wenner na die mej. Wêreld-kompetisie stuur. As ons queen Shudu wel as mej. Wêreld gekroon word, sal sy die vierde Suid-Afrikaanse wenner wees van die gesogte kompetisie wat in 1951 in Brittanje begin is. Die vorige Suid-Afrikaanse wenners is Penelope Coelen in 1958, Anneline Kriel in 1974 en Rolene Strauss in 2014.