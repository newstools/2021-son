MESUT Özil het bevestig hy verlaat Arsenal uiteindelik om hom by Fenerbahçe in Turkye aan te sluit. Die voormalige ster­speler van Real Madrid het pas ’n kontrak van drie jaar met die Turkse sokkerreus geteken teen ’n bedrag van €5 miljoen (sowat R92 582 000) per seisoen. “Ek is baie gelukkig en baie opgewonde. God gee my nou die kans om Fenerbahçe se trui te dra. “Ek sal dit dra met trots en alles inspan vir die nuwe klub. “Fenerbahçe in Turkye is soos Real Madrid in Spanje. Dis die grootste klub in die land,” het die hotpoot gesê. Skuif Die voormalige vleuel van Duitsland het gister saam met sy gesin in Turkye aangekom. Die skuif volg ná ’n verhouding van sewe en ’n half jaar met Arsenal wat suur getrek het met die koms van die coach Mikel Arteta. Volgens Özil voel hy egter geen spyt dat hy destyds na die Emirates geskuif het nie. “Daar was baie ups and downs, maar ek was nooit spyt oor die feit dat ek my by Arsenal aangesluit het nie.” Özil het 44 doele in 254 wedstryde in alle kompetisies vir Arsenal aangeteken. “Om eerlik te wees, in die paar wedstryde voor die corona-virus-pandemie uitgebreek het, was daar baie pret in die kamp,” het Özil bygevoeg. Die 32-jarige Özil het nog laas in Maart 2020 ’n Premierliga-wedstryd vir die Gunners gespeel. – AP