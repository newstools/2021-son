JACKSON Mthembu, minister in die presidensie, is vroeër vandag aan Covid-19-verwante komplikasies dood. Pres. Cyril Ramaphosa het sy dood in 'n verklaring bevestig. "Minister Mthembu was 'n voorbeeldige leier, 'n aktivis en lewenslange kampvegter vir vryheid en demokrasie," sê Ramaphosa. "Hy was 'n baie geliefde en gerespekteerde kollega en kameraad wie se afsterwe 'n verlies vir die land is. "Ons gedagtes en gebede is met sy familie in dié tyd." Ramaphosa het sy medelye met Mthembu se familie, kollegas, kamerade en baie vriende gedeel. Mthembu is op 5 Junie 1958 in Witbank in Mpumalanga gebore.Hy was tussen 1997 en 1999 ook die LUR vir vervoer in Mpumalanga, voor hy die ANC se nasionale woordvoerder geword het.Tussen 2016 en 2019 was hy die regerende party se hoofsweep in die parlement, voordat hy as minister aangestel is. Mthembu het op 11 Januarie positief vir die corona-virus getoets. Hy het hom daarna in self-isolasie geplaas.