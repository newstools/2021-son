DIE Cape Cobras se nagmerrie-krieketseisoen kry blykbaar net nie einde nie. Die Warriors het die Kapenaars Woensdag met 81 lopies volgens die Duckworth-Lewis-Stern-metode afgeransel in ’n wedstryd in die Eendagbeker-reeks in Potchefstroom. Dis hul tweede nederlaag in dié kompetisie. Die Lions het Vrydag die Cobras met ses paaltjies in groep B se openingswedstryd geklop. Ashwell Prince, afrigter, sou natuurlik hoop dat sy Cobras vir ’n beter aanslag in witbalkrieket sou sorg. Die Cobras is ook nog sonder ’n sege in die vierdaagse formaat van die spel. En in witbalkrieket bly daar nog twee kanse oor vir die Cobras om reg te ruk en vir die halfeindronde van die Eendagbeker te kwalifiseer. Prince se span moes Woensdag 230 lopies in 44 boulbeurte vir ’n sege jaag, maar kon net nie aan die gang kom met die kolf nie. Die Cobras se kaptein, Zubayr Hamza (12), het sy paaltjie weer goedkoop weggegooi. Nog onoordeelkundige houe deur Tony de Zorzi (30) en ander ervare kolwers het ook tot hul ondergang gelei. Die Warriors se boulers verdien egter lof vir hul deurlopende goeie druk, met Jon-Jon Smuts (3/23), Glenton Stuurman (3/26) en die kaptein, Rudi Second (3/20), die groot verwoesters. In die Warriors se reën­verkorte kolfbeurt het Sinethemba Qeshile met ’n sprankelende 64 lopies uitgeblink. Die talentvolle aanvangskolwer Matthew Breetzke (55) en Second (43) het ook heel skaflike bydraes met die kolf gelewer om ’n telling van 226/6 vir die War­riors op te stapel.