FANS van 7de Laan is moerig oor hul gunsteling-sepie binnekort net drie dae per week op die kassie gaan wees. SABC2 het laas week aangekondig hy gaan sy skedule aanpas en dat 7de Laan en Muvhango afgeskaal gaan word om plek te maak vir twee nuwe plaaslike produksies. Een van hierdie plaaslike produksies is die nuwe telenovela Die Sentrum, wat op 8 April begin. Die ander produksie is die tweede seisoen van die gewilde reeks Giyani. SABC2 het in ’n verklaring verduidelik waarom hy dié veranderinge aanbring. Merlin Naicker, die group executive, sê: “Die aanpassing van die nuwe produksies is deel van ons langtermynplan om plaaslike gehalte-inhoud te skep. “Ons dien ’n diverse Suid-Afrikaanse gehoor. Dit is belangrik dat ons vorendag kom met opwindende en innoverende inhoud wat kykers gaan lok sodat ons die verwagte omset kan bereik wat die kanaal finansieel volhoubaar sal maak.” Nou gaan 7de Laan net drie keer per week op televisie wees: Maandae tot Woensdae om 18:00. Julle sal darem nog tot 5 April Maandag tot Vrydag na 7de Laan kan kyk. Vervelige Fans van die sepie wat vroeër die maand sy 5 000ste episode gevier het, het omtrent in die sosiale media geskel oor hulle nou minder van die Hillsiders gaan sien. Een gebruiker kla op Facebook: “Regtig?! Dis die enigste program op TV waarna ek kyk. “Dit is die tyd dat ek 30 minute ontspan nadat ek ’n besige dag gehad het.” Hoewel sommige van ons kla oor die bra vervelige storielyne in 7de Laan, sien ek op Channel24 dat dié sepie teen Desember verlede jaar steeds sowat 1,44 miljoen kykers gelok het. Dit beteken vir daai maand was dié sepie die sesde mees gekykte program op SABC2. Muvhango is die mees gekykte sepie op SABC2, maar dié gaan ook tot net drie dae per week verminder word. Die Venda-sepie het in Desember 3,69 miljoen kykers gelok. Dit is die 10de mees gekykte sepie op Suid-Afrikaanse televisie. Vanaf Augustus gaan dit ook net drie per week uitgesaai word. Ons weet nou al lank ’n groot skroef is by die SAUK los, maar nou begin krake daar mos éérs wys.