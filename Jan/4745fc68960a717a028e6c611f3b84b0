JADEN Hendrikse gaan môre opgesaal wees met die groot taak om agter die Sharks se oond diens te doen. Dit is in die Sharks se eindstryd teen die Bulls in die Currie Cup op Loftus Versfeld in Pretoria. Sean Everitt, hoofafrigter van die Sharks, het besluit om die talentvolle 20-jarige op skrumskakel in die plek van Sanele Nohamba in te sluit. Nohamba, wat laas week in die halfeindstryd teen die Westelike Provinsie op Nuweland die nr. 9-trui gedra het, gaan van die bank aangewend word. Hendrikse het laas week as plaasvervanger opgekom. Hy is die enigste verandering aan die Sharks se span wat die Streeptruie op Nuweland met 19-9 ore aangesit het. Die SA o. 20-speler het tot dusver net een Currie Cup game agter die blad. Hy word egter hoog aangeskryf as ’n speler wat die vermoë het om die spel goed met sy taktiese skopvoet te kan beheer. Hendrikse se insluiting is dalk ’n goeie aanduiding van hoe die Durbaniete die game teen Jake White (afrigter) se Bulls-span gaan benader. Sikhumbuzo Notshe, agtsteman van die Sharks, het die taak om sy eweknie van die Bulls, Duane Vermeulen, in toom te hou. Vermeulen word tans as een van die beste nr. 8’s in die wêreld beskou. Die kaptein van die Bulls gaan dus ’n groot bedreiging vir die Sharks inhou. Notshe het gister oor die groot wedstryd gesê: “Ons is verheug dat ons ’n plek in die eindstryd verseker het en ons aanvaar ook dat daar ’n groot taak op Loftus vir ons wag. “Dis egter iets waaroor ons baie opgewonde is, veral omdat daar nie baie spelers in ons groep is wat al in ’n finaal gespeel het nie. Dit is ’n baie spesiale geleentheid.” Die laaste keer dat die twee spanne kragte gemeet het, het die Sharks as oorwinnaars uit die stryd getree. Die Sharks het egter laas jaar in die Jakarandastad twee keer teen die Bulls verloor. Notshe glo egter wat in die verlede gebeur het, gaan môre glad nie saak maak nie. Hulle het uit daardie games­ geleer en behoort hul vorige foute reg te stel. Die 27-jarige is vol vertroue dat die span van Durban sy man teen die gedugte Bulls se agttal sal kan staan. “Ek moet ons pak kom­plimenteer met die energie wat hulle laas week getoon het. Ons weet dat ons teen ’n gesoute Bulls-pak te staan ??kom en ons sal graag op ons vertoning wil voortbou.” DIE spanne is: SHARKS – Aphelele Fassi­, S’bu Nkosi, Lukhanyo Am (k), Marius Louw, Yaw Penxe, Curwin Bosch, Jaden Hendrikse, Sikhumbuzo Notshe, Henco Venter, Dylan Richardson, Ruben van Heerden, JJ van der Mescht, Thomas du Toit, Fezokuhle Mbatha, Ox Nché. BANK: Dan Jooste, Mzamo Majola, Michael Kumbirai, Hyron Andrews, Thembelani Bholi, Sanele Nohamba, Jeremy Ward, Manie Libbok. BULLS – David Kriel, Kurt-Lee Arendse, Marco Jansen van Vuren, Cornal Hendricks, Stravino Jacobs, Morné Steyn, Ivan van Zyl, Duane Vermeulen (k), Elrigh Louw, Marco van Staden, Ruan Nortjé, Sintu Manjezi, Trevor Nyakane, Johan Grobbelaar, Lizo Gqoboka. BANK: Schalk Erasmus, Jacques van Rooyen, Mornay Smith, Jan Uys, Arno Botha, Embrose Papier, Chris Smith, Marnus Potgieter, Nizaam Carr, Gerhard Steenekamp, Keagan Johannes, Jade Stighling.