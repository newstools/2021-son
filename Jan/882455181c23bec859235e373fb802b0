OTTNEIL Baartman, 27-jarige naatbouler van die Dolphins, is Vrydag opgeneem in die Protea-groep vir die reeks van twee toetse in Pakistan. Dit is die boorling van Oudtshoorn se eerste call-up na die nasionale span. Suid-Afrika sal met dié historiese toer, van 26 Januarie tot 14 Februarie, vir die eerste keer in 14 jaar in Pakistan speel. Ná die toetsreeks in Karatsji en Rawalpindi volg drie T20-internasionale in Lahore. Die meeste lede van die groep van 21 is spelers wat oorspronklik vir die tuistoetsreeks teen Sri Lanka aangewys is. Die terugkeer van Kagiso Rabada en Dwaine Pretorius versterk die boulaanval. Albei het van beserings herstel. Die insluiting van Tabraiz Shamsi en George Linde sorg vir ’n draaiboul-hupstoot. Baartman spog met 82 eersterangse paaltjies uit 28 wedstryde en met die beste boulsyfers: 14/95 op ’n gemiddeld van 26.84. Sy franchise-spanmaat Darryn Dupavillon is ook opgeroep. Dupavillon het 59 eersterangse wedstryde onder die knie, met 189 paaltjies agter sy naam en die beste boulsyfers: 11/104 teen ’n gemiddeld van 23.88. “As keurpaneel sien ons uit daarna om te sien hoe die toer in Pakistan sal afloop vir die spelers wat ons gekies het,” het Victor Mpitsang, sameroeper van die keurders, gesê. “Ons het volle vertroue in ons keuses. Ons glo dit sal ons met goeie vertonings op en van die veld beloon. Daarom het ons gegaan met die kern van die groep wat gekies is vir die Sri Lanka-tuisreeks. “Aangesien die toestande vir die Suid-Afrikaanse span grotendeels onbekend is, wou ons die aanval versterk met die vaardighede wat Tabraiz Shamsi en George Linde bied. Ons het spelers soos Daryn Dupavillon en Ottneil Baartman die afgelope seisoen ’n geleentheid gegee om deeglik te wys waartoe hulle in staat is,” het Mpitsang afgesluit. Toetsgroeplede wat ook lid is van ’n franchise-span vir die Momentum-eendagbeker-kompetisie sal steeds aan die kompetisie deelneem. Die wedstryd is na ’n bioveilige omgewing in Potchefstroom geskuif. Die groep vertrek op Vrydag 15 Januarie na Pakistan en die T20-groep later. Die spanne sal kommersieel reis en ’n periode van kwarantyn in Karatsji aanpak voordat hulle met oefenwedstryde en oefengroepe begin. Die T20-groep word volgende week aangekondig. PROTEA-TOERGROEP: Quinton de Kock (kaptein), Temba Bavuma, Aiden Markram, Faf du Plessis, Dean Elgar, Kagiso Rabada, Dwaine Pretorius, Keshav Maharaj, Lungi Ngidi, Rassie van der Dussen, Anrich Nortjé, Wiaan Mulder, Lutho Sipamla, Beuran Hendricks, Kyle Verreynne, Sarel Erwee, Keegan Petersen, Tabraiz Shamsi, George Linde, Daryn Dupavillon, Ottneil Baartman.