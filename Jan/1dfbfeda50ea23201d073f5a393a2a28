REDDINGSWERKERS het die liggaam van 'n 34-jarige vrou gevind nadat haar voertuig Donderdagmiddag oor 'n afgrond by Voëlklip naby Heroldsbaai gestort het. Kapt. Malcolm Pojie het aan Algoa FM gesê reddingswerkers is nog op die toneel besig om na haar tweejarige dogter te soek. Pojie sê die vrou se agtjarige seun kon dit regkry om betyds uit die voertuig te spring. Hy word tans in 'n hospitaal in George behandel. Algoa FM berig die jongste voorval kom nadat 'n 52-jarige man van Port Elizabeth op 31 Januarie vanjaar oor die afgrond gery het. In Oktober 2019 is Heidi Scheepers (35) se voertuig aan die onderkant van die krans gevind. Scheepers en haar seun, Hugo, se liggame is later uit die water gehaal. Haar tweejarige dogter, Cozette, se liggaam is nooit gevind nie.