MET die meer as bevredigende werk wat Jan Olde Rieke­rink by Cape Town City verrig, moet daar nie regtig kommer oor sy aanwinste wees nie. Tog kan mens nie help om te wonder of Justin Shonga, City se nuwe angel van Tsha­khuma Tsha Madzivhandila, regtig die keuse van Olde Riekerink is nie en of hy die versoek van die nommer-een, John Comitis, is. Comitis het mos ’n neiging om spelers aan te koop wat hy dink sal werk vir sy klub. Olde Riekerink kon nie juis met oortuiging sê waarom die klub Shonga se dienste bekom het nie. Die coaches se cliché lui mos altyd hulle is gelukkig om ’n nuwe speler tot hul beskikking te hê. Só sê Olde Riekerink toe ook: “Ek is baie opgewonde en gelukkig om Justin in my span te hê. “Hy is ’n baie talentvolle speler van wat ek gesien het. “Ek het ook net goeie dinge gehoor van my spelers oor sy karakter. “Ons glo hy is ’n speler wat waarde kan toevoeg op die aanval. Hy het baie goeie kenmerke van ’n gehalte-doelskieter. “Ek moet erken ek het reeds ’n paar goeie dinge gesien op sy eerste dag op die oefenveld. Dit is baie verblydend. “Ons kan nie wag om te sien hoe hy by die span gaan inpas nie,” voeg hy by. Shonga is deeglik daarvan bewus dat hy bestendig sal moet vertoon om ’n posisie in die beginspan los te speel. “Hier is só baie talentvolle spelers wat skaars die eerste 11 haal. “Dit is ’n aanduiding van die gehalte by die klub,” sê hy. City verwelkom Kaizer Chiefs Saterdag in die Kaap vir ’n Premierliga-wedstryd. Niemand sal Olde Rieke­rink kan kwalik neem indien hy sy nuwe striker teen die Amakhosi loslaat nie. Die Citizens se breier sal hoop Shonga kan Gavin Hunt en Chiefs se ellende vererger oor hy ook ’n voormalige Orlando Pirates-speler is. Dit is mos waarom hy al dié mooi dinge te sê het oor die striker wat hy nie so vetterig ken nie.