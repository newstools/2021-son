JANUARIE 2020 was die begin van ’n opdraande pad vir die Proteas. Die span, onder die afrigterskap van Mark Boucher, het toe pas die Boxing Day-toets teen die Engelse toerspan gewen en alles was klopdisselboom. Pluspunte Ná die Nuwejaarstoets op Nuweland het die Engelse egter die res van die reeks oorheers en eindelik met 3-1 gewen. Faf du Plessis het as kaptein bedank, Vernon Philander het uitgetree en daar was ’n warboel in die KSA-raadsale. Nou, 12 maande later, het Boucher en die nuwe (waarnemende) kaptein, Quinton de Kock, ’n bevredigende reeksoorwinning oor die toerspan van Sri Lanka behaal. Hoe sterk dié span was wat hier aangekom het, is te bevraagteken. En toe die helfte van die elftal in die eerste toets weens beserings geknak is, was die span selfs swakker. Nietemin is daar pluspunte waarop Boucher en sy span kan voortbou wanneer hulle van 26 Januarie weg teen Pakistan te staan kom. Wiaan Mulder het getoon hy is veelsydig genoeg om die nr. 7-posisie te vul. Op 22 is hy beslis ’n speler wat vorentoe ’n staatmaker met kolf en bal kan word. Dean Elgar speel as kolwer dalk nie aantreklike of flambojante houe nie, maar sy pure hardnekkigheid en bestendigheid is goud werd vir dié onervare span. Aiden Markram is beslis talentvol, maar hy gaan goeie starts in groot tellings moet omskep. Rassie van der Dussen het Keegan Petersen en Raynard van Tonder wat in sy nek blaas en moet nog ’n groot telling kry. Du Plessis se ervaring is goud werd en Temba Bavuma is basies in Van der Dussen se bootjie. Keshav Maharaj gaan in Pakistan baie moet boul, terwyl die snellers Lungi Ngidi, Anrich Nortjé en Lutho Sipamla almal tevrede kan wees met hul vertonings. Een van hulle sal egter moet plek maak vir Kagiso Rabada, wat nou herstel het. Die draaiers Tabraiz Shamsi en George Linde­ sal waarskynlik ook oorweeg moet word in Pakistan.