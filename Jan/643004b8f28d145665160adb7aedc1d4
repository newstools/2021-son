DIE Wes-Kaapse onderwysdepartement (WKOD) hou vol daar is geen tekort aan personal protective equipment (PPE) vir skole nie. Volgens ’n WKOD-woordvoerder, Bronagh Hammond, het die departement laas jaar PPE vir die hele jaar ten koste van R450 miljoen aan skole verskaf. Sy sê: “Sommige skole het aangedui hulle het te veel voorraad gehad en kon dit nie behoorlik by hul skole stoor nie. “Boonop het sommige skole tydelike hersiende opvoedingsprogramme in werking gestel as gevolg van die daaglikse bywoning by skole wat laer was as gewoonlik. “As gevolg hiervan het ’n groot hoeveelheid van die voorraad oorgebly vir gebruik in hierdie jaar.” Hammond sê ondanks al hierdie voorsorg het die WKOD op 17 Januarie steeds instruksies aan al die distrikte gestuur om die PPE-situasie by elke skool te assesseer. Duideliker “Ons wag nog vir die verslae. As ’n skool aandui dat hy ’n groot tekort het, sal ons natuurlik in verbinding tree met daardie skool. “Ons sal ’n duideliker prentjie kry sodra ons die uitslae van hierdie assesserings kry. “Ons verwag dat die meeste van die skole reeds genoeg PPE-voorraad het om hulle sommer tot diep in die jaar te kan dra. “Ons is dus vol vertroue dat skole in ’n posisie is om leerders veilig te kan ontvang.” Die skooljaar sal na verwagting­ op 15 Februarie begin.