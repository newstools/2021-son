DIE Stellenbosch-munisipaliteit sê hy is geskok en bedroef oor die dood van een van sy raadslede. Manie Pietersen, DA-wyksraadslid, het Donderdag­oggend gesterf. Pietersen het sy loopbaan in die raad in 2016 begin. Hy was sedert 2018 die mayco-lid vir jeug, sport en kultuur. Die munisipaliteit loof op Facebook Pietersen se passie vir sy gemeenskap, veral die jeug, en sê sy heengaan los ’n leemte. Die uitvoerende burgemeester, Gesie van Deventer, munisipale bestuurder, Geraldine Mettler, speaker, Wilhelmina Pietersen, en die res van die raad het hul meegevoel met Pietersen se familie, vriende en kollegas betuig. Van Deventer sê: “Ek is gebroke en my hart is geskeur dat ons geliefde raadslid Pietersen oorlede is. Hy was een van die vriendelikste, mees toegewyde mense wat baie omgegee het vir ander.” Die Wes-Kaapse DA-leier, Bonginkosi Madikizela, sê die party rou saam oor Pietersen. “Ons wens sy familie, vriende en kollegas sterkte toe in hierdie moeilike tyd.”