DIE nasionale vrouekrieketspan het Woensdag baie hard probeer om die wedstryd weg te gooi, maar uiteindelik genoeg gedoen om die eerste ODI teen Paki­stan met drie lopies te wen. Pakistan het ’n vier van die laaste bal van Nadine de Klerk makeer. De Klerk se senuwees het egter gehou en ’n dot ball het Suid-Afrika oor die lyn gekry. Hoe die Proteas hulle egter in dié posisie gekry het, is moeilik om te verstaan. Hulle het die Pakistani’s op 137/8 kniediep in die moeilikheid gehad, maar het duidelik toe die voet van die pedaal gehaal. ’n Skitterende vennootskap van 60 deur Nida Dar (59*) en Diana Baig (35*), tesame met slordige veldwerk, het die besoekers terug in die wedstryd gebring. Shabnim Ismael (3/42) en die linksdraaier-debutant Nonkululeko Mlaba (1/19) het vroeër in die beurt goed geboul en die besoekers onder druk geplaas. Pakistan se Javeria Khan het die loot gewen en die tuisspan ingestuur om op ’n stadige baanblad te kolf. Die indrukwekkende Baig (3/46) het Lizelle Lee (0) al in die eerste beurt BVP betrap. Die kaptein, Suné Luus (12), is ook deur Baig uitgehaal voordat die Kapenaars Laura Wolvaardt (40) en Lara Goodall (27) ’n goeie vennootskap van 60 opgestapel het. Verloor Die ervare duo van Mignon du Preez (29) en Marizanne Kapp (47) het daarna saamgekom met ’n stewige vennootskap van 64. Die Proteas het egter tussen boulbeurt 44 en 46 drie paaltjies verloor, maar kon uiteindelik danksy Ismail se 20 van 20 balle by 201/9 in hul toegelate 50 beurte uitkom. Ismael is as speler van die wedstryd aangewys.