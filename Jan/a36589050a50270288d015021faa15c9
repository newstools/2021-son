DIE Wes-Kaapse onderwysdepartement (WKOD) en vakbonde sê hulle gaan die veiligheid van onnies by matriek-nasiensentrums verseker. Die nasien van matriekeindeksamenvraestelle skop vandag landwyd af. Jonovan Rustin, die Wes-Kaapse sekretaris van die Suid-Afrikaanse Demokratiese Onderwysersunie (Sadou), sê die WKOD het sy woord gegee dat Sadou-lede veilig gaan wees. Rustin sê: “Sadou het met die WKOD ge-interact om te verseker alle protokolle is in plek. Ons het ook akkreditasie ontvang om die nasiensentrums te besoek. “Dis om toe te sien alle protokolle word gehandhaaf en die onnies is veilig. Ons is daarop ingestel om ’n rol te speel waar ons kan. “Ons is natuurlik gesê daar is compliance, sowel as ’n afstand van 1,5 m tussen die onnies. “Daar is ook ventilasie, sanitisers ensovoorts. “Ons het die WKOD gevra as enige een van die onnies simptome wys, dat hy of sy moet isoleer sodat ons nie ’n superspreader event by die nasiensentrums het nie.” Die WKOD hou vol hy doen alles in sy vermoë om te verseker die lockdown-regulasies op vlak 3 word by die nasiensentrums toegepas. Bronagh Hammond, ’n WKOD-woordvoerder, sê hulle het aan die onnies geskryf wat die merkwerk sal doen, om hulle oor die protokolle in te lig. Die protokolle sluit onder meer in dat almal te alle tye binne die sentrums hul maskers sal dra wat die mond en neus bedek. Onderwysers moet altyd ’n interpersoonlike afstand van 1,5 m handhaaf en die etery van kos word slegs in oop ruimtes toegelaat. Hammond voeg by die onnies moet ook gereeld hul hande was of met sanitisers skoonmaak. Volgens haar sal die WKOD boonop streng toegangsbeheermaatreëls toepas in ’n poging om die lockdown-regulasies te gehoorsaam. ’n Screening-vraelys op ’n app moet daagliks ingevul word en dit sal deur middel van ’n SMS aan die onnies gestuur word.