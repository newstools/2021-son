CHESLYN Jampies sê vandag se Premierliga-wedstryd teen Stellenbosch in die Danie Craven-stadion is ’n “moet-wen-affêre”. Dis omdat Jampies en sy Baroka-span met ’n gekneusde ego en min selfvertroue met Stellies swaarde kruis. Stellenbosch en Baroka het soortgelyke ambisies – om onder die top-agt spanne te eindig. Baroka soek tans verlossing omdat hy segeloos in sy vorige vyf wedstryde was. Dit sluit een draw in. Ironies genoeg is die span van Polokwane net een punt weg van die aanspraakmakers vir ’n posisie onder die top-agt. Jampies-hulle beklee tans die negende posisie met 12 punte, terwyl Stellies 7de is met 14 punte. Op papier lyk dinge redelik gelyk, maar Jampies erken dis belangrik dat Baroka sy “bad patch” agter die rug kry. “Ek kan nie genoeg beklemtoon hoe belangrik vandag se wedstryd vir die klub is nie,” sê die 30-jarige Kapenaar. “Dis ’n must-win game vir ons. Daar is geen negotiation daaroor nie. “Die ding is – ons het in die meeste van die games­ nie slegte sokker gespeel nie. “Jy kan sien die spelers begin ’n understanding met mekaar ontwikkel en met ’n bietjie meer tyd behoort ons beter met mekaar te gel. “Dis uiters belangrik dat ons meer consistent word met ons uitslae, anders kan ons momentum verloor wat ons doelwitte betref,” sê die voormalige Santos- en Jomo Cosmos-verdediger. Jampies, wat weer PSL-sokker speel ná ’n afwesigheid van drie jaar, erken dat hy op ’n persoonlike noot nog nie 100% sy peil herwin het nie. Tog spog dié lefty reeds met drie assists vir Baroka. “Ek word net sterker en sterker met elke oefensessie en wedstryd. “Dis nie meer lank voordat ek weer goed op dreef is nie. “Ek kan voel dinge verbeter.” Volgens Jampies sal Baroka op sy hoede moet wees vir Stellies se ervare spelers, asook die blitsige aanvallende spelers soos Leletu Skelem en Ashley du Preez. “Hulle is ’n span wat ’n goeie balans het tussen er­vare spelers en goeie, jong talent,” verduidelik Jampies aan Son.