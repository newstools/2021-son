DIE derde seisoen van Swartwater het gisteraand 19:00 op SABC2 begin. Dié gewilde reeks speel af in Swartwater, ’n fiktiewe dorpie in die Overberg waar verskillende klasse, rasse en kulture heel natuurlik bymekaarkom. Die dramareeks volg die lewe van Karen en Francois. Hulle verhuis na dié Reënboognasie-dorp nadat Francois sy seun per ongeluk doodskiet. Die aktrise Nazli George, wat die rol van antie Dotty vertolk, vertel dié seisoen is vol opwinding. “Dis hartseer. Daar gaan trane rol, want baie karakters in die reeks gaan seerkry. “Maar daar gaan ook mooi liefdesverhale wees,” vertel sy. George verklap ook ons gaan bekende akteurs sien én ’n paar nuwe karakters ontmoet. “Die water is pikswart. Die reeks gaan jou op ’n reis neem van haat, liefde, gemeenskap en wraak. Ek wil nie verder uitwei nie; julle moet maar self voor die kassie sit en kyk.” Maskers Die aktrise vertel die produksiespan en rolverdeling was in die grendeltyd doenig. “Ons het in die lockdown geskiet. Dit was moeilik. “Ons moes leer om daaraan gewoond te raak, veral met die maskers. Maar wanneer die make-up op was, dan was dit action en jy moes die beste maak daarvan. “Ek is dankbaar om nog in die grendeltyd te kan werk, want die bedryf is hard getref.” Die aktrise gee ’n bietjie meer besonderhede oor wat ons kan verwag: “Daar is baie temas in seisoen 3 en hopelik gaan die kykers baie lesse leer en hulself in die reeks sien. In die storielyn het ons die daaglikse uitdagings van Suid-Afrikaners uitgebeeld. “Baie kykers sal hulle met die storielyn kan vereenselwig.” Ons het ook gepraat met Gavin Prins, wat die rol van ds. Simon vertolk. “Hy het baie geraamtes in die kas en die poppe gaan dans wanneer sy geheime op die lappe kom.” Prins verduidelik hoe hy by Swartwater betrokke geraak het. “Die manier waarop ek die rol gekry het, is baie snaaks. “Ek het ’n medeakteur se script gaan optel en min geweet dit was ’n geheime oudisie. Geraamtes “Later het ek ’n oproep gekry en die res is, soos hulle sê, geskiedenis. Ek kon nie glo ek het die rol gekry nie.” Prins sê dit is vir hom ’n voorreg om saam met van die beste akteurs in die land te werk. “Dit was ongelooflik om te werk saam met bekende akteurs soos June van Merch en Nazli George. Ek het so baie by hulle geleer.” Van die ander akteurs wat in die derde seisoen van die reeks speel, is Wayne van Rooyen, Antoinette Louw, Louw Venter, Keenan Arrison, Vuyelwa Mpela en Sekoati Tsubane.