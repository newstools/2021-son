STELLENBOSCH FC se afrigter, Steve Barker, wil hê sy doelskieters moet meer klinies voor die doelhok wees. Stellies kruis môre in die Kings Park-stadion swaarde met AmaZulu. Die Wes-Kaapse span se groot uitdaging dié seisoen is om teenstanders die killer­ blow toe te dien. Dit was laas week teen Gavin Hunt (coach) se Kaizer Chiefs opvallend dat Stellies nie hul kanse kon benut nie. “Ek dink ons sal meer composure en vertroue voor die doelhok moet toon,” het Barker aan Son gesê. “Dit sal ons meer wedstryde laat wen.” Barker maak veral staat op jong talent soos Ashley du Preez, wat ná ’n maand op die kantlyn weer fiks is. Barker hoop Du Preez kan ’n sleutelrol speel teen Benni McCarthy se Usuthu-span en goeie diens aan die doelskieters verskaf. Intussen het Cape Town City se coach, Jan Olde Riekerink, sy spelers gemaan teen oorgerustheid voor Sondag se wedstryd teen Baroka in die Peter Mokaba-stadion. Olde Riekerink se Citizens het ietwat momentum opgebou met twee seges in hul vorige twee tricky wedstryde teen Golden Arrows en Black Leopards. “Ek het die spelers laat verstaan dis krimineel om jou eie vyand te wees. “Ek het opgemerk nadat ons ’n doel gekry het, word die spelers te gerus en gemaklik. Dis asof ons die wedstryd reeds gewen het. Ons moet seker maak die punte is eers in die sak,” het die Nederlander gesê.