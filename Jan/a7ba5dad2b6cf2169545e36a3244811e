DIE DA in die Wes-Kaap veroordeel die ANC nadat die amptelike opposisie gesê het die DA speel politiek rakende die Covid-19-entstof. Cameron Dugmore, die opposisieleier in die provinsiale wetgewer, het die DA vroeër gevra om op te hou om “politics te speel met die dodelike siekte”. Dugmore sê: “Dié is populisme en opportunisme van die ergste graad. Dit ondermyn geheel en al die nasionale regering se pogings, waaronder ons (die Wes-Kaapse) departement van gesondheid val, om ons mense in te ent sodat ons uiteindelik ‘population immunity’ kan bereik soos president (Cyril) Ramaphosa verduidelik het.” Die Wes-Kaapse DA-woordvoerder vir gesondheid, Wendy Philander, sê dié party steun premier Alan Winde se pogings om vir hierdie provinsie sy eie entstof­ te kry. Son het vroeër berig Winde is daarvan oortuig hy sal daarin slaag om vir die Wes-Kaap sy eie entstof te kry, al moet hy deur die nasionale regering werk. Philander sê die DA in die Wes-Kaap steun die “proaktiewe rol” van Winde se regering in die verkryging van ’n entstof vir die provinsie. Sy voeg by: “Ons verwerp die ANC se bewerings dat die provinsiale (DA-) regering besig is om vaccines te verpolitiseer. “Die realiteit is – premier Winde prioritiseer die gesondheid van die Wes-Kaapse inwoners. “Ingevolge die Grondwet val die bevoegdheid van gesondheidsdienste onder provinsiale regerings. “Daarom wil ons verseker dié provinsiale regering doen alles in sy vermoë om die gesondheid van sy in­woners te verseker. “Ons verwelkom verder die provinsiale regering se bereidwilligheid om die nasionale regering te help, want soos dit nou lyk, gaan daar ’n tekort wees om die hele bevolking in die voorgeskrewe tyd te laat inent.” Philander sê die nasionale (ANC-) regering het die twee aanvanklike paaiemente vir die entstof gemis en moes ter elfder ure moeite doen om die betalings af te handel. Dr. Zweli Mkhize, minister van gesondheid, het vroeër dié maand gesê die eerste aflewerings van die entstof sal vroeg volgende maand in Suid-Afrika land.