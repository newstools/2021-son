DIE Garlandale-sokkerklub het ’n goudmyn in sokkerterme opgeraap. Die amateurklub van die Cape District LFA het die Lansdowne-basis van die Salesians-kerk op ’n sesjaar-huurkontrak bekom. Dié mekka van ’n venue vir ’n plaaslike klub is al deur gedugte en suksesvolle klubs soos Hellenic en later ook Santos gebruik. Dit was ook in 2003 die tuiste vir die Kaap se enigste Premierliga-titel, wat deur die People’s Team gewen is. Gegewe die geskiedenis is dit vir seker Yusuf Nacerodien (voorsitter) se grootste prestasie in die klub se 30-jarige bestaan. Garlandale be­sit drie van die kerk se sokkervelde en ’n paar van die kantore wat vir kleed­kamers en ’n noodhulpdienskamer gebruik gaan word. Die toiletgeriewe en twee van die leë kamers maak ook deel uit van die huurkontrak. “Hulle sê mos jy moet baby steps neem. Wie weet? Dalk speel ons eendag ook in die hoogste liga in die land,” laat hoor ’n optimistiese Nacerodien. “Ons is ’n klein groep van sowat vyf dinamiese individue wat ’n common goal deel vir die sokkerklub. “Daar is baie dinge in die pyplyn, maar ons sal stelselmatig daarby moet uitkom. “Ons het ook onlangs ons status as organisasie sonder winsbejag (NPO) bekom. “Nou wag ons op terugvoer van die vennote met wie ons wil saamsmelt. “Ons wil weet wat ons vir ons vennote kan doen in ruil vir hul bereidheid om ’n pad met ons te stap. Julle kan my bel by 083 556 4102.”