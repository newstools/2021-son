LADISMITH. – Met bykans 50 jaar se diens tussen hulle kan die speurdiens met reg trots wees op hierdie drie deernisvolle beamptes. Maar misdadigers moet ook nie hul luck kom try by speursersante Nicky Pheiffer (16 jaar diens), Stefanie van Rooi (18 jaar) en Susan Arnolds (14 jaar) nie! “Om ’n saak te ondersoek is soos om kos te berei vir die familie. Dit word met liefde en passie voorberei en ondersoek. “Want wanneer ’n saak ondersoek is, moet die oortreder skuldig wees en die klaers baie tevrede,” glo Van Rooi. Die dames bring ook ’n vars aanslag na die ewigdurende stryd teen geslagsgebaseerde geweld. Pheiffer wei uit: “In hierdie tyd van geen geweld teen vroue en kinders kan mans ook vrede hê, want hul sake sal nie afgeskeep word nie. “Mans word ook aangemoedig om die stilte te verbreek en dit aan te meld waar hulle die slagoffer is. “Mans is nie cowboys don’t cry nie. Hulle is nie masjiene nie, hulle is mense met ’n hart wat ook kan huil. “Vertroulikheid en professionele optrede is gewaarborg.” As moeders weet hulle die vermanings vir kinders in die gemeenskappe is ook op hul eie kinders van toepassing. Hulle koester dieselfde drome vir die jeug – om hulle te bekwaam en toe te rus vir die toekoms. Hulle meen die jeug moet op hul studies fokus en aan sport deelneem.