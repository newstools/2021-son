SIYA Kolisi behoort beskikbaar te wees om Saterdag op Nuweland in ’n Curriebekerwedstryd teen die Sharks te speel. Volgens John Dobson, afrigter van die Westelike Provinsie (WP), behoort sy kaptein se kwarantyn vandeesweek tot ’n einde te kom. “Ja, Siya se kwarantyn behoort verby te wees en hy sal vandeesweek weer in aanmerking kom. Sukkel “Met die manier waarop dinge egter met die virus verloop, kan ons egter nie te seker wees (oor Siya) nie. “Salmaan (Moerat) sou ook laas week gespeel het, maar was nie beskikbaar nie. “Scarra Ntubeni, wat met ’n besering sukkel, kon Saterdag gespeel het. “Hy behoort ook weer in aanmerking te kom,” het Dobson vertel. Met die Streeptruie se naelskraapse oorwinning met 31-29 oor die Cheetahs Saterdag in Bloemfontein het Dobson se span seker gemaak hy het ’n plek in die halfeindronde van die Curriebeker-kompetisie. Die Kapenaars kan nou bepaal waar die een halfeindstryd van die Curriebeker gespeel word. Die WP kom Saterdag op Nuweland in sy laaste ligawedstryd teen die Sharks te staan. As Dobson en sy manne hierdie game­ wen, is hulle seker van ’n halfeindstryd in die skadu van Tafelberg. “Ons wil baie graag seker maak dat Saterdag nie ons laaste game­ op Nuweland is nie. “Ek dink dit gaan die spelers beslis aanspoor om met ’n oorwinning uit die stryd te tree,” het Dobson ná sy span se oorwinning oor die Cheetahs gesê. Die Sharks het dié naweek in Durban ’n oortuigende oorwinning met 47-19 oor Griekwas behaal. Ná 11 wedstryde is die WP met 35 punte tweede op die Curriebeker-puntelys. Die Sharks (33) is derde. Die Bulls, wat met 35 punte tans boaan die log is, pak die Lions (ook op 33 punte) môreaand op Loftus Vers­feld in Pretoria. Dobson het gewaarsku sy span kan nie bekostig om spanne toe te laat om terug te kom in games­ waarim sy manne die botoon gevoer het nie “Ons het al in drie games ’n groot voorsprong weggesmyt en binne vyf of ses minute baie punte afgestaan. Dan bevind ons ons skielik agter op die telbord. “Dit is nie aanvaarbaar nie. Dit is baie teleurstellend dat ons elke keer ’n voorsprong prysgee.”