MANCHESTER United-sokkerklub se selfvertroue sal nou daadwerklik die hoogtes inskiet nadat hy sy uiteindelik weer ’n sege oor sy ou aartsvyand verseker het. Die Red Devils het Liverpool met 3–2 in ’n wipplankstryd in die FA Cup op Old Trafford geklop. United het met dié sege die vyfde ronde van dié kompetisie bereik terwyl die Reds vir ’n vierde seisoen onder Jürgen Klopp se bestuur vroeg uitgeskakel is. United se fans wag al lank vir ’n oorwinning oor een van sy goot teenstanders in Engelse sokker. Tot dusver in die Engelse Premierliga het die Red Devils se seges gekom teen klubs wat buite die groot ses van Engelse sokker staan. Dit is ’n oorwinning – al is dit nou in die FA Cup – wat United se aanspraak op Premierliga-sukses nog meer realisties laat lyk, terwyl Liverpool nog steeds op soek is na antwoorde vir ’n sukkelende seisoen. Toegeslaan Daar was egter tekens van verbetering op die aanval vir die Reds, met Mohamed Salah wat albei sy span se doele aangeteken het. Liverpool het eerste toegeslaan toe Salah sy eerste doel behaal het in die 18de minuut van ’n kragmeting wat gou gewys het dat hy groot opwinding gaan oplewer. Anders as die week tevore – toe dié spanne ’n vervelige gelykop stryd in die Engelse Premierliga op Anfield opgedis het – was albei spanne dié keer gewillig om aanvallende sokker te speel. Dit was dus nie lank nie, toe is sake om weer gelyk op die telbord. Mason Greenwood het ’n perfekte aangee deur Marcus Rashford verby ’n uitgestrekte Allison Becker geskop. Rashford het United toe vroeg in die tweede helfte weer die voortou gegee toe hy ’n perfekte deuraangee opgevolg en die bal regs verby Becker tot in die doelhok gestuur het. United het gemaklik in besit gelyk, maar soms eintlik oorgemaklik, want dit het nie lank geduur nie, toe stuur Salah die bal tussen Dean Henderson se bene deur ná goeie aangeewerk deur Roberto Firminho en James Milner. Kort voor lank het Liverpool ’n kans gehad om die voortou te neem, maar Henderson het Trent Alexander-Arnold se poging goed uitgehou. Salah het ook kort daarna amper sy driekuns voltooi, maar Henderson het dié keer seker gemaak die Egiptenaar flous hom nie ’n derde keer nie. Die Reds sou daai verbroude pogings berou, want in die 78ste minuut het United weer die voortou geneem ná ’n perfekte vryskop deur Bruno Fernandes.