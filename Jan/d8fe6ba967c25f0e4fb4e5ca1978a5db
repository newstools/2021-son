SWELLENDAM. – Groot ontevredenheid heers in dié dorp nadat ’n plaasboer na bewering ’n man van hier met ’n krieketkolf en sambok aangerand het. Everton Moos (33) van Railton was na bewering saam met sy stiefseun, Ricklin Marais (19) op pad om op ’n plaas afvalperskes te gaan haal toe die boer en vier van sy werkers hulle op die R60-pad net buite die dorp voorkeer. Vasgevat Volgens Moos het die plaasboer hulle gevra wat hulle op “sy pad” soek. Nog voordat hulle kon verduidelik, het die vier mans hom na bewering vasgevat, geslaan en op die bakkie gelaai. Marais het kans gekry om weg te hardloop. Hy het die gedoente dopgehou van waar hy in die veld geskuil het. Moos beweer die werkers is saam met hom tot by die boer se plaas, waar hulle sy hande en voete vasgebind en hom langs die plaashuis oor ’n bakkie se kappie laat lê het. “Hulle het ’n swartsak oor my kop gesit en my broek afgetrek, waarna die boer my herhaaldelik met ’n krieketkolf en sambok oor my stêre geslaan het. “Ek het ná die negende hou my bewussyn ietwat verloor en weer bygekom toe ek hoor hulle tel 39. Ek het weer daarna soort van bewusteloos geraak. “Ek weet nie presies hoeveel houe ek ná dit gekry het nie.” Moos beweer voorts die werkers het hom na die pad gesleep en hom daar gelos dat hy sy pad huis toe kan vind. Volgens hom het hy teen ’n slakkepas en kruip-kruip in sy trunkie by die huis probeer uitkom. “Ricklin het my langs die pad ingewag en my tot by die huis gehelp.” Julian Matthysen, plaas­like raadslid, het hiervan te hore gekom en die familie te hulp gesnel. Volgens Matthysen was hy hewig ontsteld toe hy verneem die hospitaalpersoneel het na bewering geweier om Moos te help omdat sy beserings kwansuis nie ernstig was nie. Omgekrap “Hoe kon hulle weier om hom te help en nie eens die J88 invul nie?” wou Matthysen vies weet. Matthysen het die voorval verwys na Rachel Windvogel, ANC-LPP en skaduminister van gesondheid. Windvogel is net so omgekrap oor die beweerde aanranding en die hospitaal se beweerde weiering om Moos te help. Moos is later by die plaaslike kliniek gehelp. Dié het die J88-vorm ingevul nadat beide Matthysen en Windvogel hul misnoeë uitgespreek het. Volgens sers. Chris Spies, ’n polisiewoordvoerder, is ’n man (40) Maandagoggend in hegtenis geneem op klagte van ontvoering en aanranding met die opset om ernstig te beseer. Hy het gister voorgekom.