DIE reël dat die bal nie meer die onkantlyn simboliseer nie, is die rede vir die groot gemors in hedendaagse rugby. Só sê Johann “JP” van der Merwe, voormalige Springbok-senter van die WP en die Maties. Hy sê die probleem met Suid-Afrika se verbeelding­lose rugby kom al baie jare aan en is dus nie net ’n onlangse probleem nie. Maar rugby se “doodskoot”, sê hy, is dat die reël wat die onkantlyn simboliseer, nooit verander moes word nie. “Dit was ’n massiewe fout. As dit nie daarvoor was nie, sou ons nie dié gemors by die afbreekpunte gesien het nie. “Dit sou ook die alewige oorstootdrieë by lynstane naby die doellyn uitgeskakel het. “Met die rolmaalbewegings is al daardie spelers onkant, want hulle is voor die bal. “In ons dae was ’n lynstaan naby aan die opponente se doellyn ’n agterspeler se droom om drieë te druk – gewoonlik deur die vleuels. “Wat het geword van ons grubber kicks, fopaangeë, skêrbewegings en die skoppie oor jou teenstander se kop, wat jy self uit die lug vang?” Van der Merwe sê hy kry deesdae se agterspelers eintlik jammer omdat hulle selde die bal sien. “Kyk maar net byvoorbeeld hoe verbeeldingloos is die WP se agterspelers deesdae. “Óf die losskakel skop die bal weg, óf die forwards wil hul eie game speel. “En waarom skrum ons nog as die skrumskakel die bal voor die oë van die skeids­regter onder die slotte se voete ingooi? “Ek is oortuig dat wyle Dok Craven ál my sentimente sou gedeel het,” sê hy.