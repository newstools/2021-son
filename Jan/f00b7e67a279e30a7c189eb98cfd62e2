DIT gaan maar broekskeur vir Krieket Suid-Afrika om die belangstelling vir sy Eendag­bekerreeks te prikkel, veral met vier wedstryde in die kompetisie se groep A wat die afgelope week doodgereën het. Die Eendag­bekerreeks word onder bioveilige regulasies (bioborrel) in Potchefstroom se Senwespark-stadion beslis. Slegs twee van die ses wedstryde in groep A (bestaande uit die Dolphins, Knights en Titans) kon egter beslis word. Die Dolphins, die verdedigende kampioen in dié kompetisies, is met twee seges en twee onbesliste uitslae deur na die halfeindronde van die kompetisie. Die Knights het ook ’n uitspeelplek verseker ten spyte van die feit dat hy nie eens ’n enkele wedstryd gewen het nie. Die Vrystaters het een wedstryd teen die Dolphins verloor, terwyl hul twee kragmetings met die Titans en tweede ontmoeting met die Dolphins doodgereën het. Die puntestand ná die voltooiing van dié eendeweer-geteisterde groep is as volg: Dolphins (13), Knights (6) en Titans (5). Groep B (Cape Cobras, die Lions en Warriors) begin Vrydag met ’n wedstryd tussen die Cobras en Lions. KSA sal hoop dat eendeweer nie weer ’n sê sal hê in watter spanne deurdring tot die halfeindronde nie. Daar sal vir seker nou talle vrae wees oor die besluit om Potchefstroom as bioborrel vir die Eendagbekerreeks te kies, veral met die wete dat die noorde van Suid-Afrika daarvoor bekend is om hierdie tyd van die jaar somerreën te kry.