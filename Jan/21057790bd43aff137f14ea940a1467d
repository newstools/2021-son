“DIE Here wil hê ek moet met die mense praat oor die wêreldwye corona-virus-pandemie.” Só sê die bekende politikus en oudpremier van die Wes-Kaap Peter Marais kort nadat hy Donderdag ’n status op Facebook geplaas het waarin hy praat oor ’n droom wat hy gehad het. “Luister asseblief. Spot as jy wil. In ’n droom het ’n stem my beveel: Skryf! ‘Vilopan’.” Só lees die inleiding van Marais se post wat nie eintlik veel aftrek gekry het nie. Son het toe met Marais gaan gesels oor dié ietwat vreemde post. Hy verduidelik: “God verwag as Hy aan jou iets openbaar, moet jy daaroor praat. “Ek het wel hierdie droom gehad en in die droom het ’n stem vir my gesê: Skryf! ‘Vilopan’.” Hy vertel hy het omstreeks 03:30 die oggend wakker geskrik met die woord nog in sy gedagtes. Hy het dit onmiddellik neergeskryf. “Ek het navorsing daaroor gedoen. “Dis ’n ancient Hindi-woord. Dié woord is destyds vertaal in Romeins en daarna in Engels. “Dit sê ‘de­struction’ en ‘annihilation of a species’, met ander woorde die uitroei van ’n spesie. “Ek het dit dadelik met my familie gedeel, want dit het my geskok. Ek het in Jesaja 26:20 gaan lees. Dit sê: ‘Gaan in jou huis en sluit jouself toe en bly daar totdat my woede oor is.’ “As jy die teks aanhaal, is dít presies wat ons nou doen. Ons is in ons huise. “Sommige mense sal dit nie verstaan nie, want dit is nie almal wat gelowig is nie. Hulle sal miskien daaroor spot, maar dit is iets wat ek baie ernstig opneem.” Marais kry daagliks briewe van mense wat weens die virus familielede verloor het. Dikwels is dit die man of vrou of selfs albei. In sommige gevalle is dit die man, vrou en kinders. “Hierdie virus gaan nie dadelik weg nie. Daar gaan nog duisende mense sterf aan Covid-19. “Ons maak staat op dokters, spesialiste en verpleegsters, maar hulle sterf ook nou! Na wie toe gaan ons dan hardloop? “Ék hardloop na God! Ek bly op my knieë vir my vrou, my kinders en my familie. “Jy moet onthou dat dit nie ek is wat hier met myself gepraat het nie. Ek is bloot net die boodskapper in dít wat ek gekry het. “My hele lewe lank dien ek die Here. Ek verwag nie almal moet my verstaan nie, maar vir my is dit ’n baie ernstige saak. “Hoekom laat God die dinge toe? Want Hy wil hê ons moet almal terugkeer na Hom!” sluit Marais af.