DIT lyk of Bradley “Surprise” Ralani op die regte tydstip in die seisoen weer sy scoring boots vir Cape Town City gevind het. Ralani se twee doele het die Citizens gehelp om Black Leopards met 2-0 ore aan te sit. Die spanne het Woensdag in ’n Premierligawedstryd (PSL) in die Thohoyandou-stadion slaags geraak. Daarmee saam het City ’n wendroogte van drie wedstryde agtereenvolgens verbreek om nog binne trefafstand van die PSL-voorlopers, Mamelodi Sundowns, te bly. Jan Olde Riekerink se span beklee die vyfde plek op die PSL-punteleer met 19 punte – 7 agter Sundowns (26) en Swallows (26). Swallows het ’n swakker doeleverskil as Sundowns. Dié twee klubs pak mekaar môre in ’n kragmeting wat sal bepaal wie die eerste plek ná dié naweek se kragmetings sal beklee. Intussen kan die Citizens Sondag op hul vyfde plek verbeter of selfs konsolideer as hulle Woensdagaand se goeie sege kan opvolg met ’n sege in hul tuiswedstryd teen Golden Arrows. Hul teenstanders uit Lamontville is egter geen paloekas nie – veral nie in hierdie seisoen wat al vele verrassings opgelewer het nie. Arrows is tans een van drie onoorwonne spanne in die liga, met Sundowns en Swallows wat ook nog nie ’n wedstryd verloor het nie. Danksy vier seges en sewe gelykop uitslae, is Arrows tans vierde op die punteleer met 19 punte. Hulle het egter ’n beter doeleverskil as City, wat soos vroeër genoem met 19 punte die vyfde plek beklee. Daar is dus baie op die spel wanneer die spanne Sondag in die Kaapstad-stadion swaarde kruis.