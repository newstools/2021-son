NÁ CAPE Town Spurs se eerste sege in sy her­lewing voel die klub seker ’n groot las het van sy skouers af gelig. Dis nadat Spurs sy duck in die Eerste Liga gebreek het toe hy JDR Stars Sondag in die Soshanguve Giant-stadion met 2-1 geklop het. Dit beëindig ’n segelose lopie van agt wedstryde. Dié verrassende sege volg kort nadat Spurs die afrigter Vladislav Heric gepos het. Ian Taylor en Nathan Paulse rig nou die span af. Ongelukkig was die sege nie genoeg om die span van Parow uit die laaste posisie op die puntelys te lig nie. Intussen geniet Cape Umo­ya United nie so ’n treurmare nie. Inteendeel, die Kaapse span blaas in die nek van die pasaan­geërs. Dit volg nadat Umoya die span van Bizana Pondo Chiefs met 1-0 op Parow Park geklop het. Umoya (14 punte), wat deur Roger de Sá afgerig word, is net een punt agter die voorloper, Sekhukhune United (15 punte). Dit is duidelik dat die ervaring van spelers soos Eleazar Rodgers ’n impak op die span het. Dit blyk dat Steenberg United ’n nuwe hero in Lesvin Stoffels het. Dié voormalige Milano United-striker het sy voortreflike doelerekord vir Steenberg voortgesit. Stoffels het albei sy span se doele aange­teken in ’n sege van 2-0 oor Cape Town All Stars in ’n derby in die Idas Valley-stadion. Dit was Stoffels se vierde doel sedert Steenberg hom aangekoop het. Hy het een doel minder as JDR se Temptation Chiwunga, wat vyf doele agter sy naam het.