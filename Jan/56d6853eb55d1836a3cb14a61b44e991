PETER de Villiers (afrigter) en sy Oostelike Provinsie Olifante se moontlike deelname aan die Suid-Afrikaanse Rugbyunie se Franchise­ Cup hang alles af van die lot van twee ander rugbykompetisies. Daar het laas week sterk gerugte deurgekom dat die Olifante aan die einde van Februarie aan die Franchise Cup-reeks gaan deelneem. Die land se groot franchises (die Bulls, Lions, Sharks, Stormers en Cheetahs) gaan skynbaar in dié kompetisie speel, met die moontlikheid dat daar plek gemaak sal word vir die Olifante om ook speelkans te kry. Rassie Erasmus, SA Rugby se direkteur van rugby, het egter gesê dit sal net ’n moontlikheid word as die SA Cup nie gespeel kan word nie, en die Rainbow Cup (teen Pro 14-klubs) ook nie sal gebeur nie. Volgens Erasmus is die SA Cup, wat as kwalifiserende toernooi vir vanjaar se Curriebeker Premier­liga sal dien, nog nie van die baan nie. In dié toernooi word die 14 rugbyunies in twee groepe verdeel. Die topvier uit elke groep kwalifiseer dan ná die ligafase vir die Curriebeker se Premierliga. Die Oostelike Provinsie Rugbyunie ervaar geldelike probleme en ploeg grootliks met ’n groep klubspelers voort, maar hy geniet steeds franchise-status. Dit is om dié rede dat die unie se bestuur daarop aandring dat die Olifante ’n geleentheid kry om teen die land se voorste spanne te speel. Erasmus sê egter in Maandag se perskonferensie: “Die SA Cup moet nog gespeel word. “Die provinsies in die SA Cup moet (Covid-19-) toetse kan doen en dit is baie duur, al het ons ’n goeie deal onderhandel met die lab wat ons toetse vir ons doen. “Dit bly baie duur om daai toetse te kan doen. “Dit is waarom dit so moeilik is om klubrugby te speel. Vir skolerugby is dit ook moeilik om toetse te doen. “So, as die SA Cup nie oorvleuel of nie gebeur nie, en as die Rainbow Cup gekanselleer word, dan is daar sekerlik ’n geleentheid waar die Franchise Cup in ’n ander formaat gespeel sal word. “Maar ons sal dít eers weet nadat ons klarigheid het oor die Rainbow Cup en hoe dinge in die SA Cup gaan verloop.”