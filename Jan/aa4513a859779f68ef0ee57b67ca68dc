’N PLEK in die Currie­beker-eindstryd en dalk net die perfekte swanesang van Nuweland. Dis wat dié naweek vir die rugbyspan van die Westelike Provinsie op die spel is wanneer hy die Sharks in die halfeindstryd pak. Teen die tyd dat Siya Kolisi die Streeptruie 16:30 op die lowergroen gras van die wêreld se tweede oudste rugbystadion lei, sal hulle weet of dit die laaste keer is dat WP op Nuweland uitdraf. Die Bulls en Lions pak mekaar 14:00 in die ander halfeindstryd. As die Bulle wen, sal die eindstryd op Loftus Vers­feld wees. As die Lions egter teen die verwagtinge in wen, sal dit waarskynlik net die doepa wees om Kolisi en kie aan te moedig voordat hulle uitdraf. Hulle sal in so ’n scenario bloot hul wedstryd teen die Durbaniete móét wen om die volgende Saterdag in ’n droomafskeid teen die Lions vir ’n laaste keer op Nuweland te speel. Die feit dat dit nie in hul hande is nie, is waarskynlik frustrerend vir die WP-spelers. Hulle sal egter op hul wedstryd gefokus moet bly en nie toelaat dat die emosie van die geleentheid hulle beïnvloed nie. Herschel Jantjies, een van Nuweland se groot sterre, het die media gister oor die kwessie toegespreek. “Ons fokus dié week is vierkantig op die naweek se wedstryd teen die Sharks,” sê die Springbok-skrumskakel. “Ons moet seker maak ons tick daai boks, ongeag wat in die ander wedstryd gebeur. “As die Lions wen en ons verloor teen die Sharks, is ons in elk geval klaar. Ons fokus dus net op ons wedstryd, want ons moet seker maak dat ons ná 80 minute voor is op die telbord.” Dawie Snyman, die Stormers se agterlynafrigter, voeg by: “Dit is wel so dat dit ekstra motivering is en ons eer dit. “Dis meer ’n voorreg vir ons om dalk vir die laaste keer op Nuweland te speel.”