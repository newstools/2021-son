RICKY Ponting, voormalige kaptein en sterkolwer van die Australiese krieketspan, glo nie daar sal grootskaalse veranderings gemaak word aan sy landgenote se toergroep na Suid-Afrika nie. Die Baggy Greens gaan van einde Februarie in drie toetse teen die Proteas kom speel. Daar is egter vrae oor die samestelling van dié span nadat hulle sterkste elftal sopas ’n toetsreeks met 1-2 teen Indië verloor het. Wat ook seermaak, is die feit dat Indië die vierde en beslissende toets in dié reeks op die Gabba in Brisbane gewen het – Australië se geskiedkundige krieket-heiligdom. Voor Maandag se nederlaag het die Aussies in 1998 (teen die Windies) laas in Bris­bane ’n toets verloor. Volgens Ponting moet die baba egter nie nou saam met die badwater uitgegooi word deur grootskaalse veranderinge te maak nie – behalwe vir Matthew Wade, wat tans met sy kolfwerk sukkel. Die vergrootglas bly egter op Tim Paine, die kaptein en paaltjiewagter, wat ’n nagmerrie-reeks ervaar het. Paine voel egter nog hy is die man om die Aussies aan te voer. “In sport het ’n mens goeie en slegte dae. Dit gaan nie altyd soos jy hoop nie – dit is so in krieket en die alledaagse lewe,” het Paine gesê. “Ek voel ek kan nog ver­beter. Ek voel nog ek het die wilskrag om te verbeter en ek wil natuurlik aanhou om die span te lei. “Ons het ongedane sake in Suid-Afrika en ons wil dit as groep gaan afhandel.”