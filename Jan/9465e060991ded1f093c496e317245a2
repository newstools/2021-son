VANDAG se Carabao Cup-halfeindstryd sal straks vir twyfelende Manchester United-ondersteuners bewys of hul span oor die stoffasie beskik om die Engelse Premierliga te wen. Ole Gunnar Solskjær (manager) se span kom 21:55 teen Manchester City te staan. Al was die Red Devils in hul laaste 10 ligawedstryde onoorwonne, heers daar vrae oor hul vertonings teen meer gedugte spanne. In die 2020-’21-seisoen het United nog nie teen een top-klub in Engelse sokker ’n sege geproe nie. Gelykop uitslae teen vandag se teenstander en Chelsea in die liga en nederlae teen Arsenal en Tottenham Hotspur is hoe dié span se rekord vir die seisoen tans lees. Hy moet ook nog teen Liverpool, die Engelse Premierliga-kampioen, speel. Onder Solskjær se beheer het Manchester United al verskeie kere in belangrike uitklopwedstryde die pad lelik byster geraak. Dit is nou die derde keer sedert Solskjær se oorname dat United die halfeindronde van ’n uitkloptoernooi haal. Die span het laas jaar ook die Carabao Cup se halfeind en die halfeindronde van die FA Cup gehaal. Die verkeerde taktiek en spankeuses het egter in albei kompetisies tot U­nited se ondergang gelei. Nou kom die span van Old Trafford boonop te staan teen ’n City-span wat goed op stryk is ná Sondag se oortuigende sege van 3-1 oor Chelsea.