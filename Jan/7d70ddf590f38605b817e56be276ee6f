DIE WBC se swaargewigbokskampioen, Tyson Fury, het al die tools om Anthony Joshua vanjaar te klop. Só sê Matt Leisching, afrigter van Suid-Afrika se swaargewigkampioen, Tian­ Fick. Terwyl die wêreld die ure aftel na die aankondiging van die datum vir die geveg, het Britse afrigters en boksers reeds voorspellings begin maak. Leisching het nou sy stem gevoeg by dié wat voorspel Fury gaan wen. “Ek kan werklik nie wag vir dié geveg nie. “Ek dink ook Fury sal die swaargewigafdeling verenig. Gunsteling “Dis moeilik om hom raak te slaan en hy het ’n boks-IQ soos min. “Veral nadat hy Deontay Wilder vroeg verlede jaar vernietig het, glo ek hy sal as die gunsteling deur die toue klim. “Ja, hy het al die tools om Joshua te klop,” sê hy. Intussen het Dave Allen, wat al vir Fury én Joshua ’n sparring partner was, ook sy stem bygevoeg. Hy sê daar is geen swaargewig in die wêreld – nie eens Joshua nie – wat vir Fury kan kers vashou nie. “Toe ek aanvanklik in 2013 saam met Fury geoefen het, was ek nie seker oor hom nie – tot die oomblik dat ek die kryt met hom gedeel het. “Eers tóé het ek besef hoe goed hy is.”