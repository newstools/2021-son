DIE voormalige Engelse rugbyafrigter Clive Woodward sê een van sy wense vir 2021 is dat die Britse en Ierse Leeus die Springbokke oortref. Die Leeus moet onder meer drie toetse teen die Bokke in Suid-Afrika speel. Woodward sê die Britse en Ierse Leeus wat die Springbokke klop, is vir hom ’n wenslys-item op 2021 se sportkalender. Die Leeus sal Suid-Afrika tussen Julie en Augustus vanjaar besoek vir hul toer van agt wedstryde, waaronder die drie toetse teen die Springbokke. Daar bestaan ??egter toenemend twyfel daaroor of die toer hoegenaamd gaan plaasvind, aangesien die verwoestende tweede golf van Covid-19-infeksies nog wêreldwyd voortwoed. Ten spyte van die onsekerheid oor die verwagte toer, skryf Woodward in sy Daily Mail-rubriek hy wil hê die Leeus se afrigter, Warren Gatland, moet bereid wees om ’n aantreklike soort rugby te kom speel. Hy sê dit moet begin met die keuse van die Skot Finn Russell op losskakel. Voortgaan “Die agteruitgang van die Covid-situasie stel hierdie toer duidelik in twyfel, maar kom ons waag dit om te droom van die beste scenario – waarin die toer in een of ander vorm voortgaan,” skryf Woodward. “Ek sal daarvan hou dat Warren Gatland ’n boodskap aan die Suid-Afrikaners en die rugbywêreld stuur wat lees: ‘Ons is hier om te speel, die wêreld opgewonde te maak en te wow. “Niks meer macho-praatjies oor verdediging, physicality en die wen van die gebiedstryd met box kicks nie – kom ons praat oor vaardigheid, tempo en opwinding. “Dít is waaroor die Leeus moet gaan. “Natuurlik moet hulle voorlangs met die Bokke kan meeding, maar ek dink nie jy gaan die Suid-Afrikaanse voorspelers oorheers nie. “Die Leeus moet ander innoverende maniere vind om te wen. Hulle moet ’n wêreldklas-agterlyn hê gebaseer op aanval, nie verdediging en grootte nie.” Intussen poog Sesnasies-organiseerders om die Franse regering te oortuig dat die kampioenskapstoernooi veilig kan voortgaan met die instelling van strenger Covid-19-protokolle.