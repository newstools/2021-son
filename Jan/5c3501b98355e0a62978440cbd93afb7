DEVON Petersen se World Darts Champion­ship het Woensdagaand tot ’n teleurstellende einde gekom toe die Skot Gary Anderson hom met 4-0 uitgeskakel het. Petersen het egter heel goed gevaar om só ver in die Wêreldkampioenskapstoernooi te vorder. Hy het enduit deur die toernooi stadig begin en sterk geëindig, maar was nie goed genoeg om Anderson te stuit nie. Anderson is een van die wêreld se heel beste spelers en is ’n voormalige wêreldnommereen. Hy is ’n tweemalige wêreldkampioen nadat hy in 2015 en 2016 met die louere weggestap het. Op 34-jarige ouderdom lê Petersen se beste jare nog voor en hy sal beslis vorentoe ’n faktor wees om mee rekening te hou. Die 24-jarige Cameron Carolissen, wat soos Petersen ook van Mitchells Plain kom, is self ’n ongeslypte diamant. Die ondervinding wat hy by dié toernooi opdoen, kan vir hom goud werd wees vorentoe. Hoewel hy vroeg uitgeskakel is, is hy ’n vegter wat nie die handdoek sal ingooi totdat hy die hoogste sport bereik het nie. In 2021 sal Petersen en Carolissen albei elke kans wat na hulle kant toe kom, gebruik om die wêreldleer te klim. Carolissen se skielike opmars na die wêreldkampioenskapstoernooi sal ook vir ander jong spelers wys dat harde werk sukses kan bring.