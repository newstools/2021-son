’N MAN van Polokwane verskyn Maandag in die hof vir moord nadat sy vrou se lyk in ’n vlak graf gevind is. Inwoners
 het Woensdagaand gehoor hoe die couple stry en bekommerd geraak toe 
hulle die volgende dag geen bewegings om die woning sien nie. Hulle het toe self ondersoek ingestel. Met die intrapslag het hulle bloedmerke gesien en ’n slegte reuk het in die lug gehang. Brig.
 Motlafela Mojapelo, polisiewoordvoerder, sê in ’n verklaring nadat die 
inwoners geen antwoord gekry het nie, het hulle die deur van die shack 
oopgedwing en toe op die vlak graf afgekom. Die polisie is 
onmiddellik ontbied en die lyk van die 53-jarige vrou is opgegrawe. Die 
32-jarige verdagte het hom die Vrydag self aan die polisie oorgegee. Mojapelo sê die motief vir die moord is nog onbekend, maar gesinsgeweld kan nie uitgesluit word nie. Lt.genl. Nneke Ledwaba, provinsiale kommissaris, veroordeel die voorval ten sterkste. “Die
 arrestasie van die verdagte en die optrede van die plaaslike inwoners 
moet geloof word en moet aan oortreders wat geslagsgeweld en vrouemoorde
 pleeg ’n duidelike boodskap stuur dat daar geen plek is om weg te kruip
 nie,” waarsku Ledwaba.