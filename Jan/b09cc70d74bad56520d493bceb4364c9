IN DIE Kaap loop die gerugte stérk dat Suid-Afrika se voormalige swaargewigbokskampioen Ruann “The Giant King” Visser dalk reeds in April na die kryt kan terugkeer. Dít volg nadat die Hof van Arbitrasie vir Sport hom in Februarie verlede jaar in Switserland vir vier jaar uit alle boks geskors het nadat hy na bewering positief getoets is vir ’n steroïed. Visser hou steeds vol hy is onskuldig. Die Kaapse promotor Jackie Brice het einde verlede jaar gesê hy gaan “binnekort ’n sterk storie eksklusief aan Son bekend maak”. Dit het tóé al die vermoede laat ontstaan dat Visser se sterk regspan dalk besig is om hul stryd teen sy skorsing te wen. In Visser se afwesigheid het Tian Fick van die Kaap in Desember die nuwe Suid-Afrikaanse kampioen geword nadat hy Josh Pretorius van Richardsbaai met punte om die vakante titel geklop het. Op ’n vraag of daar ’n kans is dat Fick en Visser in die toekoms kan kragte meet, het Fick se afrigter, Matt Leisching, gesê: “Ek is nie seker nie. So iets sal ’n spanbesluit moet wees.” Fick en Visser sou in Desember 2019 om die titel geboks het, maar die geveg is gekanselleer nog voordat die klok vir die eerste ronde gelui het. Visser het uit die kryt geval en homself beseer nadat die boonste tou van die kryt gebreek het. Nie Brice of Nefdt Visser, Ruann se pa, het op Son se versoek om kommentaar gereageer nie. Na verneem word het die belowende jong veergewig Abdul-Aziz Kunert na Colin Nathan oorgestap – tot groot frustrasie van sy Kaapse afrigter, Emil Brice.