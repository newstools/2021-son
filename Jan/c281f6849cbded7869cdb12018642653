DIE Bulls moes Saterdag kliphard swoeg om uiteindelik as die Currie Cup-kampioen gekroon te word. ’n Drie in die doodsnikke deur Arno Botha het die oorwinning van 26-19 oor die Sharks aan Jake White (afrigter) se span besorg. Jake White het reeds daarin geslaag om ’n World Cup in sy loopbaan te wen, maar hy kon nog nooit ’n Currie Cup wen nie. Sy droom is egter Saterdag op dramatiese wyse verwesenlik. Albei spanne het geweldige druk by die skrums toegepas, met die Sharks wat aanvanklik die oorhand gekry het. Al het die Bulls uiteindelik die knoop deurgehaak, sal White se eweknie van die Sharks, Sean Everitt, veral teleurgesteld wees omdat sy span talle kanse verbrou het om die game te wen nadat die Sharks rustyd 13-9 voor was. Curwin Bosch, die Sharks se lossksakel wat gewoonlik dodelik met die skopstewel is, het ’n allemintige vyf strafskoppe gemis. Dit het die Durbaniete duur te staan gekom. Bosch se span het eerste bloed geruik met ’n strafdoel. Sy eweknie van die Bulls, Morne Steyn, het met sy eerste poging misluk, maar het sake ‘n paar minute later gelykop gemaak. Steyn het in die 23ste minuut sy span laat voorloop nadat die Sharks vir onkantspel gestraf is. Onmiddellik hierna het die skeidsregter, Jaco Peyper, die game weens weerlig gestaak. Peyper het die besluit geneem nadat hy inligting gekry het dat die weerlig binne sewe kilometer van die stadion was. Die regulasies bepaal dat die weerlig binne 20 km moet wees vir die game om veilig voort te gaan. Spel is uiteindelik ná sowat ’n halfuur weer hervat, met Bosch wat hierna weer sake 6-6 gelykop gemaak het. Steyn het egter gou weer die Pretorianers met 9-6 laat voorloop. Die besoekers het egter net voor rustyd toegeslaan toe die kragtige vleuel S’bu Nkosi oorgeduik het vir sy span se eerste drie.  Die vyfpunter het gekom ná goeie werk deur die 20-jarige skrumskakel, Jaden Hendrikse, en Aphelele Fassi. Bosch was ná rustyd in die kol met nog twee strafdoele wat die telling19-9 gemaak het. Sy vier mislukte pogings kon sy span egter verder voor laat loop het. Die Sharks het die battle by die afbreekpunte gewen, met spelers soos Thomas du Toit (loskopstut), Lukhanyo Am (senter) en JJ van der Mescht (slot) wat omgekeerde beslissings op kritieke tye by die afbreekpunte bewerkstellig het. Die Bulls het egter nie tou opgegooi het. Hulle het die druk aanhoudend toegepas, wat uiteindelik in ‘n drie vir die plaasvervanger-losvoorspeler Arno Botha uitgeloop het. Die plaasvervanger-losskakel, Chris smith, het ’n kans in die doodsnikke verbrou om die game te wen toe hy met ’n strafdoel misgekorrel het. Die spanne was dus genoop om nog 20 minute van ekstra tyd te speel. Daar is geen punte in die eerste 10 minute gedruk nie nadat Bosch en Smith weer misgekorrel het. In die doodsnikke van die tweede helte van ekstra tyd het Botha ná 19 fases die wendrie gedruk. BULLS – drieë: Arno Botha (2); doelskoppe: Morne Steyn, Chris Smith; strafdoele: Steyn (4). SHARKS – drie: S’bu Nkosi; doelskop: Curwin Bosch; strafdoele: Bosch (4).