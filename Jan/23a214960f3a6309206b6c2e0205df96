’N JONG ma wat reeds ’n maand gelede weens Covid-19 ’n noodkeisersnee moes ondergaan, veg steeds om haar lewe in die hospitaal. Anishca Morris (24) van Ocean View het op 13 Desember die lewe geskenk aan haar tweede kind. Die babameisie, Azariah, was blakend gesond, al is sy ’n paar weke vroeg gaan haal, vertel haar ouma Deidre Morris. “Anishca het 9 Desember siek geword. Ek het haar na die Vishoek-hospitaal geneem. “Daar het hulle toetse gedoen. Sy is ook vir Covid-19 getoets, maar sy is dieselfde dag weer huis toe gestuur.” Die volgende dag het sy haar uitslae gekry. “Sy was positief vir Covid-19.” Volgens Morris het haar enigste kind haar die Saterdag daarna gebel om te sê sy sukkel om asem te haal. “Ek het haar weer na die hospitaal gehaas. “Hulle het gesê hulle gaan haar oornag hou, dan sal sy die Sondag, 13 Desember, huis toe kom.” Daardie Sondag het sy egter weer ’n oproep van Anishca gekry. “Sy het gesê hulle vat haar Groote Schuur-hospitaal toe. Hulle gaan die baba uithaal, want die baba het nie genoeg suurstof gekry nie. “Sy is ná die operasie in ’n kraamsaal vir Covid-19-mammies geplaas.” Anishca is na dié hospitaal se hoësorgeenheid oorgeplaas, maar haar toestand het verswak. “Hulle het gesê die Covid-19 het haar longe styf gemaak.” Volgens Morris het die dokters haar meegedeel hulle gaan Anishca in ’n induced koma plaas sodat haar organe nie die suurstof verloor nie. “Dit was twee weke gelede. Sy het toe vir my ’n voice note gestuur.” In die stemboodskap sê Anishca: “As ek dit nie hier uit maak nie, onthou, ek is lief vir julle.” Bid “Ek luister gereeld na die boodskap, maar ek is vol vertroue dat sy dit sal maak. My kind is ’n vegter. Sy was nog nooit siek nie. Mense van oor die wêreld bid vir haar.” Anishca se seuntjie, Azaiah (4) is in sy pa se sorg, maar Azariah woon by Morris. “Sy is spekvet en gesond, maar sy en Azaiah het hul ma nodig. “My kind het nog nie eens kans gehad om Azariah vas te hou nie en ek weet dit is haar begeerte. “Voordat sy in ’n koma geplaas is, het sy gereeld gevra dat ek video’s en foto’s stuur. “Sy wil haar kinders vashou en ek wil haar vashou.” Morris het mense bedank vir hul gebede en gevra: “Moet asseblief nie ophou bid nie.”