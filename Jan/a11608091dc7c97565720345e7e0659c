SUID-AFRIKA gaan 1 miljoen dosisse entstof in Januarie ontvang en 'n verdere 500 000 dosisse in Februarie, het Zweli Mkhize, minister van gesondheid, aangekondig. Mkhize sê in 'n verklaring hulle kon weens vertroulikheidsklousules nie Sondag dié verwikkelinge bekendmaak nie, maar het nou toestemming van die Serum-instituut van Indië (SII) gekry om dit te doen. Sowat 1,25 miljoen gesondheidsorgwerkers gaan voorkeur kry sodra die entstof beskikbaar is. Die SII / AstraZeneca-entstof is reeds deur verskeie reguleerders goedgekeur en word in ander lande gebruik. Mkhize sê die verkryging is direk deur die departement van gesondheid gedoen. "Dit versterk die geloofwaardigheid van die proses omdat alle onderhandeling en betaalkwessies direk deur die regering met die vervaardiger bestuur word," sê hy. "Ons vra die publiek om geduldig met ons te wees terwyl ons voortgaan om met vervaardigers te praat. Ons verbintenis is steeds om ons mense se lewens te red en te beskerm. "Ons gaan nie ons verantwoordelikheid om lewens te red en die pandemie te beveg, verwaarloos nie." 