DIE Kaap se oë is Vrydagaand in Tanzanië op die swaargewigbokser Ardi Ndembo gerig. Sy lang pad na moontlike wêreldglorie begin dan teen Imani Daudi Kawaya van Tanzanië wanneer ’n nuwe vennootskap onder die Jackson Group, Patrick Farrell, Jeremy Bean en Kelvin Twissa die lig sien. Hul doel is om “Rumble in the Jungle” te laat herleef met Rumble in Dar (vir Dar es Salaam) en om Afrika ’n stewige vastrapplek in wêreldboks te gee. Ndembo het nog net een beroepsgeveg agter die rug, maar is reeds in aanvraag by Amerikaanse promotors. Daarom is dit Bean en Steve Kalakoda se werk om hom binne ’n jaar gereed te kry vir ’n loopbaan oorsee. Ndembo het in sy eerste geveg Verone Mbembo met ’n TKO in die Kaap verslaan. Hy sou in Desember op Jackie Brice se toernooi aan sy tweede geveg deelgeneem het, maar moes hom onttrek nadat hy met sy motorfiets geval en sy gewrig beseer het. Sy teenstander, Kawaya, het ’n swak rekord en kon net 6 van sy 20 gevegte wen. Hy het nege verloor en vyf het gelykop geëindig. Bean sê die nuwe promosieliggaam beplan ses toernooie voor die einde van die jaar en dat Ndembo elke keer in aksie sal wees. “Dit beteken ons mikpunt is dat hy aan die einde van die jaar, ná sewe gevegte, onoorwonne sal wees,” sê hy.