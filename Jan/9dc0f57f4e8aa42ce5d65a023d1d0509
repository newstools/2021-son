DIE skietdood van ’n 33-jarige man is ’n raaisel. Die polisie is Dinsdag na die toneel in die Nuwekloofpas naby Tulbagh uitgeroep waar hulle op die slagoffer in sy voertuig afgekom het. Son verneem die slag­offer is verskeie kere deur sy kar se venster geskiet en hy het op die toneel gesterf. Geopen Sers. Noloyiso Rwexana, ’n polisiewoordvoerder, het die voorval bevestig en sê geen arrestasie is nog uitgevoer nie. Rwexana verduidelik ’n saak van moord is geopen en die polisie het met ’n ondersoek begin. Sy sê: “Die polisie ondersoek die omstandighede rondom die skietvoorval. “Die slagoffer is in sy kar gevind met verskeie skietwonde aan sy liggaam. “Die polisie soek nog na die onbekende verdagte of verdagtes en niemand is nog in verband met die voorval gearresteer nie.”