AS ’N mens kan steun op die kennis van kenners van Pakistanse kolfblaaie, behoort vandag se derde dag van die eerste toets tussen Suid-Afrika en Pakistan in Karachi gunstig te wees vir kolfwerk. Maar vir die Proteas se kolwers om dít op die proef te stel, sal hulle vanoggend gou die laaste twee paaltjies in Pakistan se eerste beurt moet inoes. Pakistan het gister sy neus voor gekry ná die tweede dag se spel in Karachi. Dis alles te danke aan die onortodokse hotkloukolwer Fawad Alam se vegtersbeurt. Die gasheerspan het die tweede dag se spel op 308 lopies vir die verlies van 8 paaltjies afgesluit – ’n voorsprong van 88 op die Proteas se eerstebeurttelling van 220. Alam (109) het met sy hardnekkige kolfwerk en derde honderdtal in toetskrieket die Suid-Afrikaanse boulaanval gefrustreer. Azhar Ali (51), Mo­ham­mad Rizwan (33) en Faheem Ashraf (64*) het hom boonop goed ondersteun. Nadat Alam en Ali op 33/4 kom voortkolf het, het hul vennootskap van 94 om die vyfde paaltjie gesorg vir die ruggraat van Pakistan se eerste beurt. Die Proteas het die dag begin op soek na vroeë sukses, veral nadat hulle op die eerste dag die Pakistanse top-orde vroeg uitgeknikker het. Alam en Ali het egter met groot geduld gekolf. Hulle het veral die besoekende naatboulers uitstekend hanteer en teen die draaiers op hul gemak gelyk. Die Suid-Afrikaners het uiteindelik gedurende die tweede sessie ’n deurbraak gemaak toe Quinton de Kock vir Ali vanaf Keshav­ Maharaj (2/64) se draaiboulwerk uitgevang het. Pakistan was toe nog 99 lopies agter die Proteas se telling, maar Alam het tot voor die teepouse ’n handige kolfmaat in Rizwan gevind en 55 lopies om die sesde paaltjie aange­teken. Faf du Plessis het Rizwan in die glippe vanaf Lungi Ngidi (2/55) se boulwerk uitgevang. Alam en Faheem het egter ná tee met groot selfvertroue gekolf. Hulle het saam 102 lopies om die sewende paaltjie ingesamel voordat Alam vanaf Ngidi se boulwerk uitgevang is. Anrich Nortjé (2/80) het Faheem skoongeboul en só die Pakistanse stert ontbloot. Hasan Ali (11*) en Nauman Ali (6*) het egter die laaste 10 boulbeurte tot en met uitskeityd oorleef. Suid-Afrika sal ver beter as in die eerste beurt moet kom kolf as hy nog ’n kans wil hê om dié toets te wen.