’N FINALE aankondiging oor waar en wanneer An­thony Joshua en Tyson Fury om die wêreld se swaargewigkroon sal boks, word eers in Februarie gemaak. In ’n IBO-epos aan Son sê Eddie Hearn hy verwag om in Februarie finaliteit te kry oor die geveg wat die wêreld aan die gons het. Dit sal nie net die grootste geveg nóg in die geskiedenis van Britse boks wees nie, maar ook een van die wêreld se heel grotes. Alles dui daarop dat die eerste van twee gevegte in Junie sal plaasvind. Hearn het vroeër gesê Singapoer, Dubai, Katar, Amerika en China is moontlike opsies, maar dit blyk nou dat Saoedi-Arabië in die binnebaan is om die groot skouspel aan te bied. Fury se promotor, Bob Arum, sê hy weet reeds waar die geveg gaan plaasvind, maar is nog nie gereed om ’n aankondiging te doen nie Dit is ook bekend dat die boksers in die eerste geveg die prysgeld 50-50 sal deel, maar in die herontmoeting sal die wenner met 60% wegstap. Hearn sê ook Joshua is die gunsteling vir die eerste kragmeting. “Ek het Fury voorheen afgeskryf, teen Wladimir Klitschko en teen Deontay Wilder. “Albei kere het hy my verkeerd bewys, maar ek is oortuig hy sal my nie dié keer verkeerd bewys nie,” sê Hearn. Die Fury-kamp, daarenteen, glo daar kan net een wenner wees en dis nié Joshua nie. Intussen sê Hearn hy sal graag Joshua en Fury se tweede kragmeting in Cardiff, Wallis, se Principality Stadium wil aanbied.