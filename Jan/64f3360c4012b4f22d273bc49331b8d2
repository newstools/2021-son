ASHWELL Prince, afrigter van die Cape Cobras­, het gister sy groep van 16 man vir die Momentum-eendagbekertoernooi aangewys. Hulle meet Vrydag op Senwespark in Potchefstroom kragte met die Lions wanneer dié toernooi se pool B-wedstryde begin. Senwespark is gasheer vir al ses pool B-stryde vanaf Vrydag tot 30 Januarie in ’n bioveilige omgewing. Die groep sluit ’n paar interessante gesigte in – dalk net die doepa wat die span van Prince en Zubayr Hamza (kaptein) nodig het om sukses in die 50-boulbeurt-kompetisie te behaal. “Ek is baie opgewonde oor die groep wat ons gekies het,” sê Prince. “Dit het ’n vars jeugdige uitbundigheid. “Daar is ’n paar opwindende, minder bekende spelers wat graag ’n naam vir hulself in Suid-Afrikaanse plaaslike krieket wil maak. “Die Wes-Kaap is ’n massiewe streek wat strek van Plett tot Saldanha. “Daar is baie talent daar buite en ’n paar jong ouens sal die geleentheid kry om hul talent ten toon te stel. “Ek is baie opgewonde daaroor. “Ek is seker hulle is nog meer opgewonde – dit moet lekker wees.” Die drie nuwelinge is die Maties-bybreekdraaier Benjamin Ward, die paaltjiewagter/kolwer Jean du Plessis en die linksdraaier Si­yabonga Ma­hima van Boland. “Benjamin (Ward) is in Jersey gebore en verteenwoordig hulle op ICC associate level­, maar hy is ’n Suid-Afrikaanse paspoorthouer. “Hy het­ vir Maties uitstekend presteer in die Varsity Cup, wat op dieselfde veld, Senwespark, in ’n soortgelyke toernooi gespeel is waarin die wedstryde ook kort ná mekaar was. “Die baanblad kry baie verkeer daarop, so spin kom al hoe meer in die spel,” meen Prince. Daar is ook ’n terugkeer na franchise-krieket vir die voormalige Warriors-kolwer Christiaan Jonker, wat tans by Boland gekontrakteer is. Die Cape Cobras se groep is: Zubayr Hamza (kaptein), Aviwe Mgijima, Benjamin Ward, Chris­tiaan Jonker, Corbin Bosch, Imraan Manack, Janneman Malan, Jason Smith, Jean du Plessis, Jonathan Bird, Nandré Burger, Onke­ Nyaku, Pieter Malan, Siyabonga Mahima, Tony­ de Zorzi en Ziyaad Abrahams.