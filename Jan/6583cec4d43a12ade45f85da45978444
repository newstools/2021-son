DIE busdiens Golden Arrow is besig om ’n plan saam te stel om rooftogte op sy busse te verminder. Intussen staan die beloning van R50 000 steeds vir enige inligting wat tot die inhegtenisneming en skuldigbevinding van misdadigers lei. Die busmaatskappy het die laaste paar maande baie backlash van pendelaars ontvang oor hul veiligheid op die “bus for us”. Pendelaars kla dat daar feitlik weekliks ’n voorval op die roetes is, veral op die besigste Kaapse Vlakte-roete. Terwyl die grootkoppe nog besig was om die planne te bespreek, is nóg ’n bus Maandag omstreeks 16:30 in Electric City, Eersterivier, beroof. Bronwen Dyke-Beyer, Golden Arrow se woordvoerder, bevestig die voorval waarin vyf mans hulle as passasiers voorgedoen en toe die bestuurder en passasiers beroof het. Dyke-Beyer sê die saak is by die Kleinvlei-polisiestasie aangemeld. Intussen bevestig Dyke-Beyer die busdiens is besig met ’n plan om sulke voorvalle te verminder. “Golden Arrow is baie bekommerd oor ons bestuurders en passasiers geteiken word. “Ons is besig om ’n lang­termynwetstoepassingsplan in vennootskap met die Stad Kaapstad en provinsie te finaliseer waartoe die Golden Arrow-busdiens befondsing sal bydra. Probleem “Ons is ook in kontak met die SAPD en wetstoepassing met betrekking tot die sake wat geopen is en die implementering van stop-en-deursoek-inisiatiewe.” Dyke-Beyer voeg by hoewel hulle verskillende roetes ondersoek om die probleem te probeer oplos, berus die al­gemene verantwoordelikheid by die cops. “Die rooftogte is deel van ’n groter samelewingsprobleem waarvoor die regering verantwoordelik moet wees. “Private ondernemings soos Golden Arrow kan nie die rol van die SAPD en die regstelsel speel om te verseker dat alle Suid-Afrikaners veilig is nie.” Dyke-Beyer voeg by hulle ondersoek ook ’n aantal by­komende geheime maatreëls, insluitend paniekknoppies. “Hieroor kan ons nie uitwei nie, aangesien die doeltreffendheid daarvan benadeel kan word,” verduidelik sy. Die beloning vir suksesvolle inligting, wat mense kan deel via 080 011 1167, is R50 000.