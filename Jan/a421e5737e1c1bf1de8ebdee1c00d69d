GEORGE. – ’n Couple is gelukkig om nog te lewe nadat hulle Saterdagaand ’n panga-aanval oorleef het. Hulle is aangeval toe hulle oor ’n oop stuk veld geloop het. Litha Khaleni (30) en sy girlfriend, Entle Mbilane (26), was op pad huis toe, toe drie gemorste hulle in Thembalethu aangeval het. Die aanvallers het die arme paartjie uit die bloute geteiken om hulle te beroof. Twee pangahoue het Khaleni getref en ’n oop wond aan sy kop en regterarm gelaat. Hy het wonderbaarlik oorleef en kry tans hospitaalbehandeling. Die varke het hul selfone en beursies gesteel, sowel as Mbilane se oorringe en ban­gles. Ná die voorval maan die cops die inwoners van Thembalethu om nie in afgeleë gebiede te stap nie. Inwoners naby oop velde het gister bevestig sulke tipe aanvalle en rooftogte het in die laaste twee maande toegeneem. Hulle sê mense wat nie waaksaam is nie, word oorval wanneer hulle stap. Hulle vertel ’n soortgelyke panga-aanval het twee weke vroeër gebeur. Mbilane sê: “Ek is steeds geskok en kan eintlik nie glo my boyfriend het die aanval oorleef nie. “Twee mans het hom aangeval. “ ’n Aanvaller het my deur die gesig geklap, ook met ’n panga gedreig en my selfoon, beursie en juwele gesteel.” Sy vertel sy was baie bang en het ná die voorval na inwoners naby hulle gehardloop om hulp te kry. ’n Buurtwaglid bevestig hulle sien ál meer sulke aanvalle. “Ons wil inwoners waarsku om versigtig te wees. Die probleem geniet aandag.”