DIE Kaap se voorste darts-spelers kan nie wag om weer die kol te tref nie. Daarom is hulle op hete kole om te hoor of pres. Cyril Rama­phosa op 15 Februarie die Covid-19-vlak van inperking gaan verslap sodat binnenshuise toernooie kan voortgaan. Die plaaslike organiseerder Lennie Thomas sê die spelers jeuk behoorlik om weer die pyltjies te gooi. Die weeklikse toernooi by die Grassy Park-hotel het verlede jaar nie net spel van hoogstaande gehalte opgelewer nie, verskeie spelers het ook sterk na vore getree vir puik vertonings vanjaar. Cameron Carolissen sal uiteraard sy spel na ’n hoër vlak wil neem. Charles Losper is waarskynlik sy vernaamste teenstander. Carolissen is ’n opkomende ster wat pas aan die World Champs deelgeneem het, maar Losper het ervaring aan sy kant. Dan is daar ook nog die ewe belowende Charl Pietersen, Nolan Arendse, Clifford Stradling, Vernon Bouwers en Bradley Cairns om mee rekening te hou. Ander spelers wat ook dopgehou moet word, sluit in Lance Rustin, Quinton Dreyer, Anthony Chordnam, Graham Filby, Dennis Alexander, Warren Hermanus, Steven Africa, Shane Stemmet en Gavin Kulsen.