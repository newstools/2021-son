’N OUMA van Delft het haar battle teen Covid-19 gewen nadat sy ’n maand in die hospitaal deurgebring het. Met die liefde en ondersteuning van haar kinders en kleinkinders het ouma Ann Davis (87) by die hospitaal uitgestap. Haar kleinseun Jason Nolan (28) sê sy ouma het in Desember net stil begin raak. Sy het eers nie gesê sy voel nie lekker nie. “Sy het ná ’n tydjie gesê haar keel voel krapperig en sy voel nie lekker nie. Ons het gedink sy gaan dit nie maak nie. “Ons het as familie besluit ons gaan haar nie hospitaal toe stuur nie omdat almal dink as jy hospitaal toe gaan, kom jy nooit weer terug nie,” vertel Nolan. Maar in daardie stadium het die familie nog nie geweet sy het Covid nie. “Ons het gedink as gevolg van haar ouderdom is dit haar laaste. “Ek dink die hartseerste gedeelte was toe my ouma na haar ma vra. Dit is toe ons besluit het ons moet haar hospitaal toe neem.” Nolan sê toe hulle haar uiteindelik hospitaal toe neem, het hulle die slegte nuus gekry. Bewys “Hulle het haar getoets en sy was positief vir Covid-19. Hulle het ook gesê sy gaan dit nie maak nie. “Maar ek wil vir mense sê dat Covid-19 nie ’n doodsvonnis is nie. My ouma is ’n lewende bewys dat ons deur dit kan kom. “Ons het in hierdie tyd baie mense verloor, maar sy het bewys dat jy op enige ouderdom teen die virus kan veg,” sê Nolan. Hy sê mense moenie bang wees om hospitaal toe te gaan nie. “Daar is goeie dokters, verpleegsters en personeel wat die beste doen vir jou geliefdes,” sê hy. Ouma Ann is opgeneem en het herstel in die Bracken­gate Hospitaal nadat sy eers ’n kort rukkie in Karl Bremer was. “Toe sy uit die hospitaal gekom het, kon sy nie genoeg praat van die diens wat sy ontvang het nie. “Toe sy gesê het die butternut-sop het nog ’n bietjie sout nodig gehad, het ons geweet ons ouma is weer haar ou self,” vertel Nolan laggend. Ouma Ann sê sy was baie tevrede met die diens wat sy daar gekry het en sy is dankbaar teenoor al die personeellede. “Die hospitaal was baie goed en die kos was baie lekker. Ek is bly om terug by die huis te wees,” sê sy. Catherine Carolus (58), die ouma se dogter, sê sy is dankbaar vir die dokters en personeel wat so mooi na haar ma gekyk het. “Een dokter het glad ’n video call na ons gemaak sodat ons met my ma kon gesels. Dit wys net dat hulle rêrig uit hul pad gaan om almal gemaklik te laat voel.”