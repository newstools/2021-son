DIE groentjie Ronald Brown gaan sy eerste ervaring van internasionale sewesrugby opdoen wanneer hy saam met ’n Springboksewesrugbyspan vir twee toernooie na Spanje reis. Die Blitsbokke gaan volgende maand aan twee toernooie in Madrid deelneem. Brown, wat met ’n kwalifikasie in onderwys spog, se verhaal van beroepsrugby is ’n unieke een. Hy het onlangs van die siekte Hodgkin se limfoom herstel. Dit is in 2019 by hom gediagnoseer. Hy het sy onderwyskwalifikasie aan die Universiteit van Johannesburg verwerf, waar hy ook Varsity Cup-rugby vir dié tersiêre instansie gespeel het. Oor Brown se insluiting sê die Blitsbok-afrigter, Neil Powell: “Ronald se storie is merkwaardig en dit is great om te sien dat hy tot in die Blitsbokspan gegradueer het. “Die veggees wat hy getoon het in sy geveg teen sy siekte, sowel as sy dissipline en werk­etiek is die soort karaktereienskappe waarna ons in spelers soek. Ek is opgewonde om te sien wat Ronald vir die span kan doen.” Suid-Afrika se twee mees ervare sewesspelers, Branco­ du Preez en Chris Dry, is ook in die groep ervare Blitsbokke wat na Spanje reis. Ander bekende Blitsbokke is JC Pretorius en Selvyn Davids, wat laas jaar se Dream Team van sewesrugby se Wêreldreeks gehaal het. Siviwe Soyizwapi is as kaptein van die span aangewys. Die twee toernooie sal op agtereenvolgende naweke (19-21 Februarie en 26-28 Februarie) plaasvind. Blitsbok-groep: Chris Dry, JC Pretorius, Zain Davids, Sako Makata, Christie Grobbelaar, Selvyn Davids, Branco du Preez, Justin Geduld, Ronald Brown, Muller du Plessis, Mfundo Ndhlovu, Siviwe Soyizwapi (k). James Murphy en Darren Adonis is die nie-reisende reserwes.