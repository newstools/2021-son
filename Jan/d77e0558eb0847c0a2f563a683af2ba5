DIE polisie het Vrydag in Oos-Londen by die Mdantsane-poskantoor mense met pepersproei gespuit. Begunstigdes was daar om hul Covid-19-toelaes te trek voordat dit oor twee dae verval, berig News24. Die voorval het omstreeks 15:00  plaasgevind waar  daar sowat 300 mense, meestal jonk, saamgedrom het. Sommige van hulle het gedruk om by die deur in te kom en die polisie het toe pepersproei gebruik om hulle uiteen te jaag. Die pepersproei het egter net vir ‘n paar minute die mense uitmekaar gehou, waarna hulle weer langs die deur saamgedrom het. Een van die mense, Anelisa Binqo, sê sy staan al van 6:00 af in die ry. Toe sy daar aankom, was daar reeds ander mense wat die nag daar deurgebring het. Hulle was besig om vuur te maak. Sassa het gesê nuwe aansoeke vir die toelaes sluit op 1 Februarie, maar mense wat in November, Desember en Januarie aansoek gedoen en onsuksesvol was, kan vir heroorweging tot 28 Februarie aansoek doen. Meer as 6,4 miljoen mense het tot dusver die toelaes ontvang. Intussen wag mense ook in lang rye in Kaapstad, PE, Makhanda en Johannesburg om hul toelaes te trek. 