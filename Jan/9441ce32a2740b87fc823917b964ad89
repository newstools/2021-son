MANCHESTER United is “bang” om aanspraak te maak op die Premierliga-titel. Só sê die legendariese Roy Keane. Dit volg ná die Red Devils se draw van 0-0 Saterdag in die Emirates teen hul aartsvyand, Arsenal. Die Red Devils het nou in drie van hul vorige vier liga-wedstryde punte afgestaan in die wedloop om die liga-titel. Volgens Keane het sy voormalige span ’n “wen-mentaliteit” benodig teen die Gunners, wat nie op hul sterkste was nie. “Dis asof United se spelers nou tevrede is om net die tweede plek te jag,” verduidelik Keane. “Dit lyk vir my asof hulle te bang is om alles te gee in die wedloop om die titel. “Dit is opvallend omdat die span nie geloof het nie. “Hulle het vir my net bang gelyk om hul stempel af te druk met die gehalte van spelers wat op die veld was,” het die Ier bygevoeg. Keane se voormalige spanmaat wat United brei, Ole Gunnar Solskjær, was meer diplomaties ná sy span se gelykop uitslag teen sy vyand. “As jy die wedstryde teen Arsenal, Chelsea, Manchester City en Liverpool bekyk, het ons goed ver­dedig en ons het die spanne nie baie kanse gegee nie,” het Solskjær op sy beurt gesê. “Dis die fondasie van waar ons speel. Beheer “Ons moet ons kanse benut. Ons weet ons het die spelers om dit te vermag, maar ons het dit nie in die laaste paar wedstryde be­oefen nie. “Ek dink ons het die wedstryd goed beheer. “Ons het twee groot kanse geskep, maar kon dit net nie verdoel nie.” Sy eweknie van Arsenal, Mikel Arteta, reken die uitslag was ’n regverdige ene. “Drie van ons sleutelspelers is nie beskikbaar nie en ek dink die span het hom goed van sy taak gekwyt. “Dis ’n bouproses en ons moet positief bly,” aldus Arteta. – AP