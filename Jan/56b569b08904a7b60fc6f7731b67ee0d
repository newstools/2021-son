’N TAXI driver is Dinsdagoggend in Heideveld koelbloedig doodgeskiet. Nóg twee mans is ook in die skietvoorval by die Heideveld-treinstasie gewond. Dit hou vermoedelik verband met taxi-geweld. Die drie mans is omstreeks 11:40 by die Heideveld-treinstasie geskiet. Volgens kapt. FC van Wyk, ’n polisiewoordvoerder, het die drie mans in ’n taxi gesit toe daar op hulle losgebrand is. Van Wyk vertel: “Twee onbekende mans het die taxi genader en sonder waarskuwing skote op die taxi gevuur. “Hulle het daarna van die toneel af weggehardloop. Stabiel “Die drie gewonde mans is na die daghospitaal geneem. Een van die mans (30) het later by die hospitaal aan sy wonde beswyk. “Die ander twee mans van onderskeidelik 26 en 40 jaar oud is in ’n stabiele toestand. Daar word sterk vermoed dat die skietery met taxi-geweld verband hou.” Volgens Van Wyk is niemand nog gearresteer nie. Dossiere vir moord en poging tot moord is geopen. Enige iemand met inligting kan die Manenberg-polisiestasie skakel by 021 699 9400 of die tolvrye Stop Misdaadnommer, 08600 10111.