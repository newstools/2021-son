TERWYL die land lippe aflek vir Rodney Berman se bokstoernooi op 13 Maart, het hy nóg ’n troefkaart in sy mou: Jabulani Makhense teen Tulani Mbenge. Al waarvoor hierdie gewilde promotor hoop, is dat boksers redelik sal wees in hul eise. “As ons oor beursgeld ooreen kan kom, is daar geen rede dat hierdie top-gevegte nie kan plaasvind nie,” sê Berman. “Ek weet die hele land wil hierdie geveg sien. Ons leef egter nie in normale omstandighede nie. “Daar is geen hekgelde nie en groot internasionale sterre moes verlede jaar vir veel minder beursgeld boks. “As boksers die omstandighede verstaan en redelik is in hul eise, kan die gevegte almal op 13 Maart plaasvind. “Boksers moet net realisties wees in hul verwagtinge,” voeg Berman by. Daarom word gehoop dat die “gevegte” van die raadsaal na die kryt kan verskuif. Makhense is ná 11 gevegte nog onoorwonne in die weltergewigafdeling, terwyl Mbenge as IBO-kampioen nog net teen Sebastian Formella in Duitsland met punte verloor het. Mbenge het daarna nog twee gevegte gehad waarin hy indrukwekkend was. Mbenge het Mziwoxolo Ndwayana in vier rondes uitgeslaan en sodoende die Suid-Afrikaanse titel teruggewen. Makhense het ook sy laaste geveg, teen Kuvesa Katembo van die Demokratiese Republiek die Kongo (DRK), gewen. ’n Kragmeting tussen Ma­khense en Mbenge kan wys waarheen die twee boksers in hul loopbane op pad is.