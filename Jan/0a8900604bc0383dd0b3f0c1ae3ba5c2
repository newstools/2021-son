DIE ervare Jaco Peyper sluit hom Saterdag op Loftus Vers­feld in Pretoria by ’n uitgesoekte groep skeidsregters aan wat in vyf Curriebeker-eindstryde in beheer was wanneer die Bulls en Sharks mekaar pak. Dié skouspel begin 15:00 en word regstreeks op SuperSport uitgesaai. Die assistent-skeidsregters AJ Jacobs en Griffin Colby sal Peyper aan weerskante van die veld ondersteun, terwyl Marius van der Westhuizen as TV-wedstrydbeampte sal dien. ’n Ander ervare wedstrydbeampte, Rasta Rasi­vhenge, is as reserwe-skeidsregter vir dié stryd aangewys. Driekuns Slegs vier skeidsregters het die fluitjie in vyf of meer Curriebeker-eindstryde geblaas. Hulle is André Watson (7), Jonathan Kaplan (6), Steve­ Strydom (6) en Freek Burger (5). Peyper het in 2012 vir die eerste keer in ’n Curriebeker-eindstryd geblaas voordat hy ’n driekuns aan finals behaal het deur in 2016, 2017 en 2018 ook in die eindstryd te blaas. Dit sal Peyper se eerste Curriebeker-eindstryd op Loftus Versfeld wees nadat hy voorheen die man in die middel in die finaal in Durban, Kaapstad en Bloem was. Die skeidsregter, lynregters en TMO’s is byna elke week onder skoot en verduur baie kritiek van spelers, afrigters en die rugbypubliek, veral in terme van hul vertolking van die reëls as dit kom by hoogvatte en vorentoe-aangeë.