“MY BEK is uit. “Nou moet ek honger gaan slaap.” So vaar Charmaine Carelse van Hopland in Saldanha uit nadat sy nie dié maand haar ongeskiktheidstoelaag van die departement van maatskaplike ontwikkeling ontvang het nie. Sy is een van duisende mense regoor die land wat nie hierdie maand hul Sassa-toelaag ontvang het nie. Arendse is omgekrap oor sy nie ingelig is dat haar toelaag gaan stop nie en dat sy heraansoek moet doen. Gewaarsku Arendse vertel: “Ek het skuld gemaak om lekker Krismis te hou. “Die skole gaan ook aan en daar is nie geld nie. “Hulle moes ons voor die tyd gewaarsku het. Ek moet nou honger gaan slaap. Dit is nie reg nie.” Ethel Brown (56) van Vredenburg sê: “Ek het Dinsdagoggend tot laatmiddag by hul kantore gesit. Ons kan toe nie gehelp word nie en moes die volgende oggend terugkom. Hulle het ons name gevat, sodat ons eerste gehelp kan word. “Nou sit ek al van vyfuur die oggend hier en ek is nou nog nie gehelp nie. Ons moet nou hoor die toelaag is al verlede maand gestop en ons moes weer aansoek gedoen het. Ons het niks briewe gekry nie.” Nog ’n ontstoke inwoner, Maria Adams (52) van Saldanha, sê: “Ek en my kleinkind se geld is op een kaart. Ek het ook nie my kleinkind se geld gekry nie.” Volgens Clive Smith het die departement nie ’n plan om die mense te help nie en hulle het verniet douvoordag opgestaan om na die maatskaplike dienste se kantore te gaan. Clive sê: “Hulle gee elke keer ’n ander verskoning. “Ek wil weet hoekom is daar net een kantoor oop in die hele Saldanhabaai-munisipaliteit. “Hulle wil nie werk nie, oor die Weskus ’n hotspot is, maar ons kan maar die corona-virus optel. “Dit wys hoe min hulle vir ons omgee.” Volgens Barbara Rass, ’n aktivis in Atlantis, het sy ook tientalle klagtes ontvang van mense wat sê hulle het nie Dinsdag hul toelae ontvang nie. Rass sê: “Ons sukkel klaar met Covid-19, nou moet die mense nog sukkel vir kos ook. Dit is asof die regering ’n oorlog teen arm mense voer. “Hoe kan Sassa sy deure toemaak en hulle weet die mense moet gehelp word? “Ek het Dinsdag vir die kinders kos uitgedeel, maar daar was meer grootmense as kinders. “Jy kon die desperaatheid en moedeloosheid op hul gesigte sien.” Verleng Die Wes-Kaapse LUR vir maatskaplike ontwikkeling, Sharna Fernandez, het haar skok uitgespreek oor die situasie in die lig van die toenemende Covid-19-gevalle. Fernandez sê: “Die ongeskiktheidstoelae sou op 1 Februarie 2020 vir heraansoek ten einde kom, maar is deur die nasionale minister van maatskaplike ontwikkeling tot Desember 2020 verleng. “Geen verdere verlenging is goedgekeur nie en die geaffekteerde mense moet nou weer deur ’n dokter goedgekeur word vir ’n ongeskiktheidstoelaag. “Dit het ernstige gevolge vir ons ongeskikte en gestremde mense regoor die land en vir die gesondheidstelsel. “Die Wes-Kaap het 52 000 mense wat afhanklik is van die tydelike ongeskiktheidstoelaag. Dit laat die mense nog meer kwesbaar om vir ’n mediese ondersoek te gaan in die tyd van Covid-19. “Sassa sukkel met die kansellering van so baie toelae en die groot getalle mense wat saamdrom by hul kantore om heraansoek te doen. “Die gesondheidstelsel is onder groot druk met Covid-19 en gaan nog verder sukkel om die ekstra 52 000 mense ook te akkommodeer.” Sy’t ’n beroep op Lindiwe Zulu, minister van maatskaplike ontwikkeling, gedoen om die vereiste vir ’n mediese ongeskiktheidsertifikaat tydelik te laat vaar totdat Covid-19-gevalle afgeneem het.