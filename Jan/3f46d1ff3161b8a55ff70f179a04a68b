“HAMBA KAHLE Aunty Meintjies" Sò lees een van vele Facebook-boodskappe vir die moeder van die wyle anti-apartheidsaktivis Coline Williams wie Vrydag oorlede is. Williams en Robert Waterwitch, mede-Umkhonto we Sizwe-lede is op 23 Julie 1989 dood toe 'n ploftoestel oorkant die Athlone-landdroshof en polisiestasie ontplof het. Wilhelmina Williams, oftewel Aunty Meintjies, sal onthou word vir haar strewe die afgelope 30 jaar na die waarheid agter haar dogter se dood. Henriette Abrahams, mede-inwoner van Bonteheuwel, beskryf haar as een van die geweldige sterk moeders van die Bontas. Abrahams skryf op Facebook: "Williams was 'n vrou van krag, deursettingsvermoë en vriendelikheid." Intussen sê die wyksraadslid van Bonteheuwel, Angus McKenzie, dat hoewel hulle aan verskillende kante van die politieke tafel gesit het, het hulle in dieselfde saak geglo. "Die lewe wat sy geleef het en haar strewe is iets wat sy nou in haar dood op trots sal wees, want sy het soveel bereik in Bonteheuwel." Hy sê die staatmakers van ons verlede is mense wie ons nooit moet vergeet nie. "Ons moet aanhou om hul drome uit te leef en na te volg, vir dit waarvoor hulle gestaan het." Hy voeg by dat alhoewel Williams die afgelope paar weke siek was, is die oorsaak van haar dood onbekend. "Aan haar geliefdes en die bree gemeenskap betuig ons, ons diepe medelye."