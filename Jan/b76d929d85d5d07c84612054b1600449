“MY LIEFDE vir skilder het by die skool begin.” Só vertel Elrico Elbrecht van Borcherds in George. “Daar was nooit die nodige geld om verder te gaan studeer nie, maar met die tyd het ek myself verder geleer deur elke dag te oefen. “Daar is mos ’n spreekwoord wat sê practice makes perfect.” Die jong sketskunstenaar vertel dit is vir hom belangrik om bo sy omstandighede uit te styg. “Hier waar ek bly, sit baie van ons jong mense net rond, maar as jy uitstaan en ’n positiewe houding het, kan jy jou situasie verander. Dit hang net van jouself af.” Verbaas Elrico was 12 toe hy potloodsketse begin teken het en toe later met kleure begin rondspeel het. “Baiekeer staan mense verbaas as hulle my sketse sien en dan moedig hulle my aan om elke dag net my beste te doen.” Hy sê sy grootste droom is om eendag sy eie ateljee te besit en die jeug te bemagtig. “Met harde werk en toewyding kom sukses. Daar is nie meer verskonings nie. “As jy die eerste tree gee, sal al die ander dinge in plek val. “Ek dank God elke dag vir my talent en om ’n verskil te kan maak in ons gemeenskap.” Elrico deel ook sy drome vir die toekoms saam met ons: “My begeerte is ook om my eie uitstallings te hê. Ek weet op die regte tyd sal dit gebeur.” Jy kan Elrico kontak by 061 142 7716.