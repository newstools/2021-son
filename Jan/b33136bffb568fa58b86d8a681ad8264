PLETTENBERGBAAI. – Lidmate van ’n kerk moet nou op die grond sit en hul hande met gewone kraanwater was nadat tikkoppe ’n get geslaan het met hul stoele en hand sanitiser. Lidmate van die kerk Salvation Crusade Ministries sê meer as 100 stoele is binne ’n week uit hul kerk gesteel. Die kerk is geleë in die township KwaNokuthula. Inbrekers het die kerkgebou, wat uit hout en metaal aanmekaar getimmer is, laas Woensdag en Vrydagaand geteiken. Misbruik Sondag het lidmate op verskeie shacks toegeslaan en van die gesteelde plastiekstoele opgespoor. ’n Senior lid van die kerk, Solomzi Jolobe, sê hulle moes in ’n kerkdiens op die grond sit. “Selfs die pastoor se stoel is gesteel. Inbrekers maak misbruik van die curfew wanneer die meeste inwoners saans in hul huise is,” sê Jolobe. Jolobe vertel ’n vrou het hulle meegedeel sy het vyf stoele teen R15 elk by die diewe gekoop. “Ons sal bid vir dié tikkoppe sodat hulle kan ophou om by plekke van aanbidding in te breek,” sê Jolobe. Nobom Thelekile (56), ’n inwoner, sê dit is veral die jongspan wat so inbreek en dan die goedere aan die inwoners verkwansel. Die polisie het inwoners aangemoedig om kriminele aktiwiteite aan te meld en nie die wet in eie hande te neem nie.