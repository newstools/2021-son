DIE ANC strewe na eenheid, maar dit kan nie gebruik word om lede 
te beskerm wat kwaaddoen nie, het pres. Cyril Ramaphosa in die 8 
Januarie-verklaring gesê. Dié verklaring van die nasionale 
uitvoerende komitee is Vrydag op die ANC se 109de verjaarsdag virtueel 
vanuit Luthuli-huis voorgelees. Ramaphosa het weer beklemtoon 
partylede wat van korrupsie beskuldig word, moet by die 
integriteitskommissie verantwoording doen. “Ons gaan die ANC se 
integriteitskommissie versterk sodat dit sonder vrees of guns beslissend
 teen korrupsie en kwaaddoenery kan optree,” het hy verseker. Ramaphosa het gesê mense wat onder ’n wolk van verdenking is, moet die integriteitskommissie uit vrye wil nader. “Ons
 gaan nie enige lid van die ANC duld wat ons organisasie in oneer bring 
nie. Terselfdertyd doen ons ’n beroep op ANC-lede om gedagtig te wees 
daaraan dat hulle ’n organisasie verteenwoordig en nie hulself nie,” het
 hy gewaarsku. Ramaphosa het gesê die ANC moet openbare vertroue 
terugwen deur progressief aan die behoeftes van die mense te voldoen. 
Dit moet bekwame kaders in verantwoordelike posisies aanstel, openbare 
hulpbronne eties bestuur en swakhede erken. “ANC-leiers moet by die 
mense verantwoording doen oor die stand van munisipaliteite wat deur 
regeringsuitdagings, stabiliteit, dienslewering en finansiële bestuur in
 die gesig gestaar word.” Ramaphosa het ook gesê Covid-19 is die 
regering se topprioriteit, terwyl hy gewaarsku het teen disinformasie en
 samesweringsteorieë oor die virus en entstowwe. Hy het ook genoem maatreëls moet geïmplementeer word om drankmisbruik te verminder. – News24  