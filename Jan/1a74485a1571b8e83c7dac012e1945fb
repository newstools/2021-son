JOHN Comitis, voorsitter van Cape Town City FC, weet niks van ’n nuwe doelskieter wat na bewering vir dié Kaapse Premierligaklub geteken het nie. Kickoff.com berig daar is bespiegelinge dat Tshakhuma Tsha Madzhivandila se Justin Shonga sy loopbaan in die Kaap gaan kom voortsit. Sedert Kermit Erasmus die Citizens vir Mamelodi Sundowns verlaat het, het Comitis nie enige nuwe doelskieter met ervaring in­gebring nie. Shonga, wat laas seisoen nog vir Orlando Pirates gespeel het, het hom aan die begin van die nuwe seisoen by TTM aangesluit. Hy sukkel egter om te beïndruk by dié nuut gepromoveerde PSL-span. Dié boorling van Zambië is na bewering ook ongelukkig by TTM en wil sy loopbaan in Kaapstad kom voortsit. Comitis is hieroor gepols en sê aan die sokkerwebtuiste: “Ek hoor ook maar die nuus. Amen. “Gaan hy nie Zamalek toe nie? Is dit nie wat daar 10 dae gelede berig is nie? “Ja dit is alles nonsens. Nee, man, ons kan nie eens met die man gesels nie. “Ek dink hy is steeds aan Pirates gekoppel. Ek weet nie, ek weet nie. “Mense kom met allerhande stories en dan lees ek dit ook maar vir die eerste keer. “Op die oomblik kan ek sê daar steek geen waarheid in die storie nie en ons wag maar vir die volgende paar wedstryde voordat die vensterperiode vir die koop (en verkoop) van spelers oopgaan. Dan sal ons begin kyk wat ons kan doen.” City vaar heel skaf­lik in die PSL. Hy’s vierde op die punteleer en kan na tweede klim as hy Swallows (tans tweede) môre klop.