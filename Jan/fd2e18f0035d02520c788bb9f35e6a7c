CLAYTON Daniels se positiewe uitkyk en ywer vir sukses behoort hom nog ’n bietjie welslae in die sak te bring voordat hy sy sokkerskoene finaalophang. Die 35-jarige Kapenaar reken dis presies wat hy toepas by ’n ambisieuse klub soos Maritzburg United. Daniels, wat destyds sy tande by die Ajax Cape Town Academy gesny het, het onlangs ’n jaar lange kontrak by Maritzburg aanvaar. Hy’t die opsie om dit te verleng. Hy verhuis nou na KwaZulu-Natal ná agt suksesvolle seisoene met SuperSport United in Tshwane. Daniels het sy debuut gemaak in ’n sege van 2-1 teen Bloemfontein Celtic oor die naweek. Pietermaritzburg sal natuurlik bekender voel as gevolg van voormalige spanmaats soos Nazeer Allie en ander Kapenaars soos Keagan Buchanan. “Dit is altyd goed om weer met jou ou buddies en spanmaats te connect en hul pad oor die jare te sien,” verduidelik Daniels. “Ek het goeie verstandhoudings met hulle. Ons ken ook mekaar se spel en sterk punte.” Dié boorling van Mitchells Plain is van mening dat die Team of Choice, soos Maritzburg genoem word, oor genoeg gehalte beskik om groot te droom. Waarde “Hier’s ’n fantastiese sokker­vibe en liefde vir die game. “Ek beoog om waarde tot die klub te voeg sodat ons sukses kan behaal.”