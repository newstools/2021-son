JAN Olde Riekerink se boodskap aan sy Cape Town City-spelers moet soos volg lui: Oordonder Kaizer Chiefs vanaf die eerste fluitjie. Gavin Hunt en sy Ama­khosi se selfvertroue is selfs meer ná Woensdag se tweede sege in 10 wedstryde oor Black Leopards. Dié regmerkie beteken nog nie dat Chiefs nou al sy eendjies in ’n ry het nie, en dít is wat City moet probeer uitbuit. Chiefs het tot dusver gewys wanneer die odds teen hom is, sukkel hy behoorlik om terug te veg. Dit is veral hier waar spelers soos Bradley Ralani ’n field day kan hê – as hy net vanuit die enjinkamer die regte snare kan tokkel. Ralani se oog vir doele en kreatiwiteit kan die besoekers van Naturena op die agtervoet hou. Teen Chiefs is enige speler mos opgewek, maar dis die game plan vir die dag wat tel – en dit is juis hier waar Olde Riekerink sy boodskap moet laat insink.