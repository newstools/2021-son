CITRUSDAL. – Wat veronderstel was om vir ’n groep jong hawelose mans ’n uitkoms te wees, het ’n bekommernis oor hul gesondheid geword. Die mans is in Oktober van die sportsaal verskuif na die buitewyke van die nabygeleë informele nedersetting. Dit was deel van ’n program wat die regering van stapel gestuur het om haweloses van die strate af te kry. Dimitri Titus (35) sê: “Die munisipaliteit het gesê hy gaan vir ons hokke bou – twee man in ’n hok. Ons was toe 11 mans. “Nou is ons nege mans in ’n halfgeboude hok. Twee is nie meer hier nie. “Ons het die materiaal vir die ander hokke help aflaai toe dit kom. Daar was 60 plate, ’n klomp deure en kosyne en baie pale, maar ’n paar weke later kom sê een van die amptenare vir ons hulle het die materiaal teruggestuur Clanwilliam toe. “Ons is ongelukkig. Dit reën in by die hok en tik­koppe kom sommer by enige plek in om te tik.” Son het gepraat met Johan Muller, voormalige ANC-burgemeester en tans Covid-19-koördineerder van die Cederberg-munisipaliteit. Muller sê sy werk is om toe te sien dat die Covid-19-regulasies toegepas word en om aandag te gee aan die kwessies wat daarmee gepaard gaan. Son het later weer inligting bekom oor die nege mans se bekommernis oor hul gesondheid en toe weer met Titus gepraat. Water “Ons vrees vir ons gesondheid oor ons só op ’n hoop in die hok bly. “As die corona-virus een van ons siek maak, gaan almal dit optel. “Hier is nie water nie. Ons kan nie eens ons hande gereeld was nie,” sê Titus. Son het Muller weer gebel om die mans se probleem met hom te bespreek, maar hy het nie op die oproepe en boodskappe gereageer nie. ’n Kollega van Muller het later na sy kantoor gegaan terwyl Son op die lyn was en hom gevra om sy foon te antwoord, maar hy het geweier om die call te vat. Sam September (60), ’n gemeenskapswerker, sê dis ’n skande wat die munisipaliteit met die mans gedoen het. “Hoekom is die materiaal teruggestuur wat vir die bou van die hokke bedoel was? “Daar word nie by die hok Covid-19-regulasies gehandhaaf nie. Johan Muller, wat moet toesien dat dit gedoen word, versuim om sy pligte na te kom en weier om sy optrede te verduidelik. Maar dit gaan mos net oor die geld wat hulle verdien.” Vensters Anthony Mlata, woordvoerder van die Cederberg-munisipaliteit, het gesê: “Behuising bly ’n uitdaging in die munisipaliteit. Dit is die verantwoordelikheid van die provinsiale regering.” Hy wou nie kommentaar lewer op vrae oor die haglike toestand van die plek en die feit dat bouplastiek as vensters dien nie. Mlata het nie verder antwoorde verskaf nie, maar oor die mans se vrese gesê: “Elke inwoner word versoek om veilig te wees deur die Covid-19-protokols te volg.”