EEN van die bekendste jazz-feeste het ook nou onder die harde sweep van Covid-19 gekom. Die Kaapstadse Internasionale Jazz-fees sal nie dié jaar plaasvind nie en is tot 2022 uitgestel. Dié fees, wat duisende mense lok, word gewoonlik in Maart elke jaar gehou. EWN berig die fees is verlede jaar weens Covid-19 uitgestel twee weke voordat dit sou begin. Billy Domingo, feesdirekteur, sê hierdie keer is die besluit  weens die tweede golf van  Covid-19-infeksies geneem. Volgens hom het die pandemie 'n negatiewe uitwerking op die bedryf gehad. "2020 was 'n vreemde jaar en ons het dit weer vir 2021 oorweeg en gevind dat dit nie realisties is nie. Daarom het ons dit uitgestel," sê Domingo. Hy sê die musiekbedryf het in hierdie moeilike tye 'n harde knou kry, maar voeg by dat daar nog opwindende planne voorlê. Hy sê hulle sal binnekort ‘n bekendstelling in dié verband maak. - EWN 