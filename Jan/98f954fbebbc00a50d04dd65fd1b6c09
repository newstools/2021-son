’N 34-JARIGE vrou van KwaTomu naby Pietermaritzburg is oor die Kersnaweek na bewering 14 keer deur haar ekskêrel gesteek. Die motief is blykbaar oor sy geweier het om hul verhouding nog 'n kans te gee. Dit nadat hulle onlangs opgebreek het. News24 berig die man het toegang tot die vrou se huis gekry terwyl sy geslaap het. Hy het toe daarop aangedring dat sy hulle nog 'n kans moet gee. Toe sy weier het hy haar gedreig dat hy haar en hul kind sal doodmaak. Sy is kort daarna verskeie kere gesteek en vir dood agtergelaat. Die vrou kon daarin slaag om na die bure se huis te kruip en is toe na die hospitaal gehaas. Nonhlanhla Khoza, die LUR vir maatskaplike ontwikkeling in KwaZulu-Natal, sê die vrou is gelukkig om nog te lewe en het 'n beroep op die polisie gedoen om die man op te spoor. "Ek is bekommerd dat die man nog buite rondloop en vrees dat hy sal terugkeer om haar weer seer te maak. "Maatskaplike werkers sal kyk na die moontlikheid om die slagoffer na 'n plek van veiligheid te neem."