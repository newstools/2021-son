DIE nasionale vervolgingsgesag (NVG) het klagte laat vaar teen die pa van Pretoria wat in hegtenis geneem is toe hy formulemelk vir sy pasgebore baba gaan koop het. Naas le Roux is op 7 Januarie in hegtenis geneem vir die verbreking van die aandklokreël. Hy het intussen aangedui hy gaan siviele stappe teen die polisie neem. Kallie Kriel, uitvoerende hoof van AfriForum, sê in 'n verklaring hulle verwelkom die NVG se besluit om klagte teen Le Roux terug te trek. “Dit blyk egter toenemend dat sekere wetstoepassers die inperkingsregulasies misbruik om gewone, wetsgehoorsame mense af te knou eerder as om hulle op die bekamping van ernstige misdaad toe te spits," sê hy. "Hierdie was duidelik ’n noodgeval en die polisiebeamptes se gebrek aan insig en empatie om die regulasies op ’n redelike wyse af te dwing, is werklik skokkend. Ons kan nie toelaat dat die polisie wetsgehoorsame burgers soos misdadigers behandel nie. Daarom sal ons by die saak betrokke bly om toe te sien dat daadwerklike stappe teen die betrokke polisiebeamptes gedoen word.” Adv. Gerrie Nel, hoof van AfriForum se privaatvervolgingseenheid, sê op sy beurt die polisie se optrede "is tekenend van 'n gebrek aan opleiding asook 'n versuim om te verstaan wat die doel van die inperkingsregulasies is". “Die doel van die regulasies is nie – soos polisieminister Bheki Cele trots aankondig, om meer as 7 000 mense met kriminele rekords te belas omdat hulle nie maskers dra nie – maar om die las op hospitale te verlig deur te verhoed dat die virus versprei.”