VIER beweerde rowers is dood en 'n verdagte gearresteer na 'n skietery met polisie in Katlehong in Gauteng. Die voorval het gebeur nadat die polisie die groep vasgekeer het, wie vroeër na bewering 'n kontantwa beroof het. News24 berig die rooftog het omstreeks 07:00 Vrydagoggend in Edisonstraat in die Langlaagte industrial net buite Johhanesburg plaasgevind. Volgens die polisie het die gewapende mans die kontantwa met plofstof opgeblaas om toegang tot die kluis te verkry. Kol. Brensa Muridili, polisiewoordvoeder, sê "Die verdagtes het met 'n onbekende bedrag geld gevlug. 'n Veiligheidswag is na die hospitaal gehaas met 'n skietwond aan die kop. Kort na die rooftog het misdaadintelligensie die polisie helikopter, Limpopo en Mpumalanga opsporingspanne en die Ekhuruleni metropolisie en Johannesburg metropolisie genader om die mans op te spoor. 'n Wenk het die spanne na 'n huis in Katlehong gevat, waar die verdagtes hul weguit probeer skiet het. Muridili noem: "Een van die verdagtes is gearresteer en vier ander noodlottig gewond."Die polisie het met hul ondersoek op die perseel op twee polisie-radios, 'n ongelisensieërde vuurwapen en twee voertuie afgekom. Die een voertuig is verlede maand in Katlehong gesteel en die ander twee weke gelede in Sandton. Die verdagte sal binnekort in die hof verskyn op aanklag van moord, poging tot moord, besit van 'n gesteelde vuurwapen, besit van gesteelde voertuie en besit van 'n ongelisensieërde vuurwapen.