SASSA sê die kabinet se besluit om tydelike ongeskiktheidstoelae einde Desember op te skort, het ’n negatiewe impak gehad op die dienslewering by sommige Sassa-kontakpunte in die Wes-Kaap. Shivani Wahab, direkteur van bemarking en kommunikasie, sê hierdie maatskaplike toelaes moes klante help beskerm teen die finansiële swaarkry wat die pandemie en gevolglike lockdown veroorsaak. “Op grond van wetgewing en koste-implikasies kan dié maatskaplike toelaes nie verder verleng word nie.” Wahab sê verder die Wes-Kaap het die hoogste getal vervalle tydelike ongeskiktheidstoelaes in die land (ongeveer 53 000). Die nasionale syfer is meer as 200 000. Minister Die aangepaste vlak 3-beperkings het die uitdagings by Sassa-kontakpunte vererger. “Alle kontakpunte het beperkte ruimte. Dus kan net ’n beperkte getal personeel en klante op ’n gegewe tydstip in ’n kantoor wees. “Sassa-kontakpunte is van Maandag tot Vrydag oop. Regulasies ten opsigte van Covid-19-protokolle bepaal hoeveel personeellede daar mag wees,” sê Wahab. Lindiwe Zulu, minister van maatskaplike ontwikkeling, en Totsie Memela-Khambula, uitvoerende hoof van Sassa, het laas week verskillende punte in die Wes-Kaap besoek om die situasie by dié kantore te monitor en te verseker elke klant kry behoorlik hulp. Wahab sê van die lede van Bellville se kantoorbestuur was vroeër met verlof. Ander Sassa-personeel het in dié tydperk waargeneem sodat dienste steeds gelewer kon word. “Bandile Maqetuka, uitvoerende bestuurder vir die Wes-, Oos- en Noord-Kaap, was lid van die afvaardiging wat wou verseker dat die uitdagings met dienslewering opgelos en klante gehelp word,” sê Wahab. Gemonitor Sassa se bestuur het by verskeie geleenthede ’n beroep op klante gedoen om nie by enige kontakpunt oor te slaap vir hulp nie. “Kontakpunte waar klante oorslaap, word gemonitor. Sassa het herhaal dat klante gehelp sál word en beklemtoon dat oorslaap in geen stadium nodig is nie,” sê die woordvoerder. Openbare ablusiegeriewe is volgens Wahab altyd by alle kontakpunte beskikbaar. “Sassa moet sorg dat Covid-19-higiëneprotokolle streng nagekom word voordat klante tot enige Sassa-kontakpunt toegang kry.” Wahab voeg by die Sassa-bestuur in Bellville en Eersterivier werk met wetstoepassers saam om te verseker dat klante gehelp word, dat afstand gehandhaaf word, dat almal ’n masker dra en dat dié punte doeltreffend bestuur word. “Die groot toestroming lei tot ’n ewe groot vraag na dienste.”