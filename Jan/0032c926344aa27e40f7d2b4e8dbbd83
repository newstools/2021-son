GEORGE. – Die beminde Jan Tieties (58), een van die departement van korrektiewe dienste (DKD) se kleurvolste tronkhoofde, het sy stryd teen Covid-19 op Nuwejaarsdag verloor. Tieties was die hoof en kapelaan van DKD in George ten tyde van sy afsterwe. Hy was voorheen ook hoof van die Medium A- Drakenstein-gevangenis buite die Paarl. Tieties was veral bemind as geordende pastoor in die Apostoliese Geloofsending (AGS). Anthony Ewerts, voormalige burgemeester, sê hieroor: “Hy was ’n vryheidsvegter en veral in die civics in die apartheidsjare, maar dit was in die AGS-kerk dat hy hom onderskei het.” Huldeblyke van kollegas het die media oorstroom. Mense het “oom Jan”, soos hy verkies het om bekend te staan, beskryf as ’n meelewende kollega, kapelaan en toegewyde beampte­. Sy buurman Melvin Meyer vertel: “Burie het tydens die eerste lockdown opgewonde vertel van sy aftreeplanne. “Hy het sy God in sy beplanning geken. Hy was ’n redenaar soos min. Elke gesprek het sy gespreks­genote ryker gelaat. “Een van sy legacies is sy stryd teen die marginalisering van die bruin bewaarder saam met mense soos Freddie Engelbrecht, oud-kommissaris in die Wes-Kaap.” Pastoor JP Plaatjies, ook ’n oudbewaarder en radio-pastoor in die AGS-kerk, het gesê: “Ek het hom vir 39 jaar geken. Ons het saam geveg teen ongeregtigheid.” Jan Tieties, sy neef en familiewoordvoerder, het oor Tieties geskryf: “Hy was die patriarg van die Tieties-familie. ’n Steunpilaar. “Ná sy vrou, Soes, se dood, moes hy sy rol as moederlike figuur, hoof van ’n gevangenis en pastoor vervul. “My oom was ’n staat­maker vir almal. Hy was ’n gemeenskapsmens in liggaam en siel. Die familie bedank die gemeenskap, die AGS-kerk en die DKD.”