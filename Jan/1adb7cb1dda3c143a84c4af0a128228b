ANTWOORDE! Dis wat die Suid-Afrikaanse Menseregtekommissie (SAMRK) nou by Sassa soek na al die chaos verlede week. Dit kom ook nadat die polisie waterkanonne gebruik het op Sassa-begunstigdes wat in lang rye buite die Bellville-kantoor gestaan het. Die kommissie se Chris Nissen vertel hy het verlede winter al gewaarsku oor die lang rye by die Khayelitsha-kantoor. Sassa is toe ook al ingelig oor die gemeenskapsale, wat voorheen as administrasiepunte gedien het, nou gesluit is. "Vrydag se gebeure is onaanvaarbaar en ek soek 'n volledige verslag. "Hulle is dan veronderstel om die gewete en hart van die mense te wees. Die kern van die saak is die waardigheid van die armes," voeg Nissen by. Intussen hoop Nissen om Dinsdagmiddag met die Wes-Kaapse hoof van Sassa te ontmoet en oor Vrydag se gebeure te gesels. Hy noem ook: "Wie ookal die opdrag aan die polisie gegee het om waterkanonne te gebruik, moet hulself kom verduidelik. "Die mense was nie oproerig nie. Die tonele was nie anders as by 'n supermark wat ook 'n Sassa-betaaldiens bied nie." Nissen sê ook: "Mense staan vir ure in rye in die son en reën. Op die minste moes daar beter bestuur en maatreëls vir die rye wees. Mense is daar omdat dit hul laaste hoop is." - News24