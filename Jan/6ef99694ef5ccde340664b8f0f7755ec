NÁ SIYA Kolisi se swak vertoning in Saterdag se halfeindstryd van die Curriebeker-kompetisie is daar vrae oor of die Westelike Provinsie (WP) en die Stormers nog die dienste van die Springbok-kaptein benodig. Kolisi het bande met individue binne die Amerikaanse konsortium MVM Holdings, wat onlangs ’n 51%-aandeel in die Sharks bekom het. Michael Yormark, mede-uitvoerende hoof van die vermaakagentskap Roc Nation, wat Kolisi verteenwoordig, is ook in die MVM-stal. Roc Nation het Vrydag – net voor Saterdag se halfeindstryd tussen die Sharks en die WP op Nuweland – aangekondig die span van Durban is ook nou sy kliënt. Nou bespiegel mense wyd dat dit ’n uitgemaakte saak is dat Kolisi na die Sharks gaan skuif wanneer sy kontrak by die WP in Junie verstryk. Die realiteit is egter dat die 29-jarige boorling van Zwide in die Oos-Kaap Saterdag een van sy swakste games tot nog toe vir die Kapenaars gespeel het. Die WP het ’n nederlaag van 9-19 teen die Sharks gely. Die losvoorspeler se laaste goeie rugbywedstryd was op 2 November 2019. Dit was in die eindstryd van die World Cup, toe hy Suid-Afrika by die skouspel in Yokohama in Japan tot glorie gelei het. Sedertdien het die Bok-kaptein gesukkel om sy beste peil te herwin. ’n Duidelik onfikse Kolisi kon laas jaar in die Superrugby-kompetisie nie aan die gang kom nie en op Nuweland teen die Hurricanes het hy sy knie beseer. Hy was lank buite aksie. Hy het eers weer ná die inperking in die Superrugby Unlocked-kompetisie begin speel. In Saterdag se semi was die WP-kaptein nêrens. By die afbreekpunte het die Sharks se lostrio-kombinasie, Sikhumbuzo Notshe, Henco Venter en Dylan Richardson, eenvoudig vir Kolisi, Johan du Toit en Juarno Augustus weggeblaas. ’n Uiters teleurgestelde Kolisi het Saterdagaand ná sy span se nederlaag gesê: “Ja, dit was aaklig. Dit was die ergste gevoel ooit. “Net die manier waarop dit gebeur het, maak dit selfs erger. “Ons kon baie beter gespeel het. Dit het glad nie afgeloop soos ons daarvoor geoefen en oor gepraat het nie. Ons het beslis nie deliver nie en nie die mas opgekom toe dit regtig saak gemaak het nie. Dit is baie moeilik om te aanvaar.”