’N GROEP jeugdiges van die Suid-Kaapse dorp Plettenbergbaai het besluit om op te staan vir dit waarin hulle glo en ’n vollengte film te maak. Die lede van die groep hoop hulle kan hierdeur ander jeugdiges teen die gevare van dwelms waarsku. Die speelfilm Ek, die Ghetto, word tans in Plettenbergbaai en omgewing verfilm. Heinrich Pienaar en Ace Mclein sit agter die idee van die movie. Hulle hoop die boodskap sal jong mense bereik wat vasgevang is in die dwelm-euwel. Pienaar verduidelik: “Die film is gebaseer op Ace se lewe. Hy is ’n up-and-coming artist wat deur baie obstacles, soos dwelm- en alkoholmisbruik, kom. “Hy speel ook die main karakter in die movie. Ace se droom was om ’n artist te word, maar toe raak hy involved in dwelm- en alkoholmisbruik. “Hy verwek op ’n jong ouderdom ’n kind en moes toe vroeg die skool verlaat om te gaan werk. Hy het later violent begin raak.” Pienaar sê hul plan is om die film sowat 80 minute lank te maak en hulle wil dit dan aan TV-kanale soos kykNET voorlê. “Ons wil die film ook aan die Plettenbergbaai-gemeenskap op ’n groot skerm in ’n oop stuk veld vertoon. Ons sal dit ook op You­Tube sit.” Hy voeg by: “Hier is min geleenthede vir ons jong mense en ons wil net wys ná jou eerste val is dit nie die einde van die wêreld nie.”