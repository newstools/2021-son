GRABOUW. – ’n Nuwe mammie kan haar smile nie hou nadat sy uiteindelik ná twee weke haar babadogter se pragtige gesig kan sien nie. Wainetta Arendse van dié dorp het ’n nare ondervinding gehad tydens haar bevalling. Haar twee weke oue dogtertjie, Shenita, se gesig het in die proses seergekry. Son is in besit van die foto’s van hoe seer en geswel klein Shenita se gesiggie pas ná haar geboorte was, maar weens die sensitiewe aard daarvan sal ons dit nie publiseer nie. Volgens Arendse het sy op 16 Januarie in kraam gegaan en is per ambulans Caledon Hospitaal toe geneem. Indruk Sy sê terwyl sy daar gelê het, het ’n dokter en ’n verpleegster haar ondersoek. Albei was onder die indruk die baba was in die verkeerde posisie binne haar en kon haar dus nie met die kraamproses help nie. Volgens Arendse het die dokter en die verpleegsters met hul hande in haar vagina gekrap om seker te maak presies hoe die baba in haar maag lê. Sy vertel: “Ek kon heeltyd voel hoe die kind afdruk en al wat ek wou doen, is om die kind uit te druk. “Hulle het my aangeraai om dit nie te doen nie oor ek ’n keisersnit moes kry. “Ek het vir hulle gesê ek kan die drukking nie hanteer nie en die dokter het gesê ek moet net in en uit asemhaal. “Terwyl ek onder pyn gelê het, het ek gehoor hoe die dokter en suster vir mekaar sê dit voel soos voetjies of handjies. Die dokter besluit toe dat die baba skeef lê en sê ek moet vir ’n keisersnit gaan.” Arendse sê toe ’n ander dokter nader kom, het hy haar en haar baba se lewe gered. Dié dokter kon sien die baba lê nie breech nie en is reeds in die geboortekanaal. Sy vertel verder: “Hy’t aan hulle gesê dat ek nié vir ’n keisersnit kan gaan nie en ek self die kind moet uitdruk. Wat die verwarring veroorsaak het, was dat my baba met haar gesig na onder gelê het.” Arendse sê toe haar baba gebore is, was sy erg geskok om te sien hoe erg haar gesiggie beseer was. Haar gesig was opgeswel en oortrek met blou merke. Daar was ook bloedrooi merke onder haar oë. Arendse sê wat haar die meeste ontstel het, is dat die dokter nie eens om verskoning gevra het nie. Skade Volgens haar was haar dogter die afgelope twee weke­ in pyn en rowe op haar gesig het eers Woensdag afgekom. Sy sê Shenita het ook nog nie haar ogies oopgemaak nie en hulle kan daarom nog nie sien of sy enige skade daar opgedoen het nie. “Hulle het gesê ons moet dit tyd gee, dan sal ons weet,” voeg sy by. Volgens Roché Butler, ’n woordvoerder van die gesondheidsdepartement, is die letsels op die baba se gesig nie deur die dokter se hand veroorsaak nie. Butler sê dis omdat die baba se gesig na haar ma se pelvis gedraai was. Sy verduidelik: “Ons kan bevestig die senior dokter wat die pasiënt geassesseer het, het vasgestel die veiligste opsie is om die baba vaginaal te vang nadat ander gesondheidsfaktore en riglyne in ag geneem is. “Ons raai die ma aan om met die fasiliteitsbestuurder te gesels, sou sy enige verdere navrae het.”