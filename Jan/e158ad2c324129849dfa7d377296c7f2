TWEE vissermanne is Maandagoggend aangeval, terwyl hulle besig was om vis te vang. Die 66- en 76-jarige mans het omstreeks 06:00 op die rotse by Blue Hole in Noordhoek in Port Elizabeth met hul visstokke gestaan toe hulle deur twee onbekende mans genader is. Kol. Priscilla Naidu, polisiewoordvoeder, verduidelik: "Die mans wou weet of hulle booster cables het, toe hulle sÃª hulle het nie het die twee onbekende mans weggestap. "Sowat vyf minute later het hulle teruggekeer en een van die twee het die 66-jarige van agter gegryp. Toe sy vriend hom wou help is 'n vuurwapen in sy gesig gedruk." Volgens Naidu het 'n bakleiery tussen die mans uitgebreek en het die 76-jarige talle steekwonde opgedoen, terwyl die 66-jarige slegs twee steekwonde opgedoen het. Sy noem dat die aanvallers weggehardloop het met 'n sakvis, vistoerusting en broeke. "Die verdagtes het ook twee wiele van die slagoffers se voertuie gesteek." News24 berig dat die mans na die hospitaal geneem is vir behandeling. Intussen waarsku die polisie vissermanne en die algemene publiek om versigtig te wees in die omgewing Die publiek word ook gemaan om te vermy om vroegoggend of laat ure in die dag te gaan visvang of te draf. Naidu noem: "Veral langs die strand is dit stil daardie tyd, wat mense maklike teikens maak vir misdadigers. - News24