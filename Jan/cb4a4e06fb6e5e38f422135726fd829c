NA DIE dood van 'n 77-jarige man is die soeklig opnuut op veiligheidsmaatreëls by psigiatriese fasiliteite. Loos Nkosi is is Sondag deur 'n mede-pasiënt by die Evuxakeni psigiatriese-hospitaal in Giyani doodgesteek. 'n Saak van moord is teen die 37-jarige verdagte geopen. SABCnuus berig dat die departement van gesondheid in Limpopo kon slegs bevestig dat Nkosi met 'n skerpvoorwerp gesteek is. Volgens 'n woordvoerder vir die departement, Neil Shikwambana, kan daar nie in hierdie stadium gesê word of enige veiligheidsmaatreëls oortree is nie. Intussen doen Denosa 'n beroep op die departement om die veiligheid by die instelling te verbeter. Jacob Molepo, provinsiale sekretaris van die verpleegstersvakbond, verduidelik soortgelyke voorvalle het al in die verlede plaasgevind. Die owerhede sukkel intussen ook om die familie van Nkosi op te spoor. Witness Tiva, 'n woordvoerder vir die departement van maatskaplike ontwikkeling in Limpopo, sê daar is families van geestesversteurde pasiënte wie hulle in sommige gevalle verwaarloos en net nie met die hospitaal kontak het nie. Volgens Tiva is Nkosi sedert 2003 in die hospitaal.