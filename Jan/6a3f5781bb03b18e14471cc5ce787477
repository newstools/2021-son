DIE meerderheid van die 800 nasieners van Gauteng wat dié week onttrek het, het dit weens Covid-19 gedoen. Matrieksentrums het Maandag hul deure geopen ter voorbereiding vir die nasien van 2020 se eindeksamenvraestelle. Steve Mabona, woordvoerder van die departement van onderwys in Gauteng, sê van die redes wat die 887 nasieners gegee het, was dat hulle in kontak was met mense wat die virus opgedoen het asook siektetoestande. Volgens Mabona was sommige eenvoudig bang. Mabona sê opleiding vir meer as 12 000 nasieners het Maandag begin. Hy sê daar is verskillende redes aangevoer en die meeste het onttrek weens Covid-19. Die nasieners is vervang met ander mense wat op 'n databasis is. Hulle sal ongeveer 3 miljoen eksamenvraestelle merk. – News24