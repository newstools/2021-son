OF COACH Brandon Truter dit wil erken of nie – sy onoorwonne Swallows-span lyk beslis na die real deal om op die Premierliga-titel aanspraak te maak. Dié PSL-nuweling het Cape­ Town City Dinsdag in die Dobsonville-stadion met 3-2 geklop. In dié opwindende stryd het die Birds, soos Swallows genoem word, die ouens van City baie gemiddeld laat lyk. Ruzaigh Gamildien, Swallows se Kaapse ster­speler, was met sy kreatiwiteit en sy oog vir doele ’n doring in die besoekers se vlees. Gamildien het sy span op die wenpad geplaas deur in die eerste helfte twee keer toe te slaan. Eers het Gamildien van die penalty-merk sukses behaal nadat Taariq Fielies hom in die 39ste minuut in die doelgebied neergevel het. Minute later het Peter Leeuwenburgh uitstekend gekeer en verhoed dat Gamildien ’n tweede doel aanteken. Leeuwenburgh kon egter niks maak toe Gamildien net voor rustyd toeslaan en hul voorsprong verdubbel nie. Mduduzi Mdantsane het City hoop gegee toe hy van die strafmerk sukses behaal het nadat Swallows se Thabo Matlaba in sy doelgebied die bal met sy hand gespeel het. Swallows is ’n knou toegedien toe Zaphaniah Mbokoma halfpad deur die tweede helfte vir twee geelkaartoortredings gepos is. City kon nie die numeriese voordeel teen Swallows laat tel nie. Die Kapenaar Junaid Sait het sout in City se wonde gevryf toe hy met ’n fantastiese kopskoot Swallows se derde doel aanteken. Mdantsante se tweede doel vir City was niks meer as ’n troosdoel nie. Stellenbosch het die jaar goed begin. Hy’t Tshakuma FC met 2-0 geklop.