GEORGE. – Hoe dof kan ’n mens wees? Dom tikkoppe is aangekeer nadat hulle by ’n salon ingebreek het en daarna hul buit aan die einste salon-eienaar probeer verkwansel het. Die voorval het Dinsdagaand in die township Thembalethu gebeur. Ruben Sithole, eienaar van die betrokke salon, het gisteroggend by sy aankoms ontdek daar is by sy container-besigheid ingebreek. Die skurke het toegang verkry deur die twee slotte oop te breek. Dit is die derde salon in die area wat binne ’n maand onder inbrekers deurloop. Sithole sê hy het huis toe gegaan en was net van plan om na een van sy ander salonne te gaan toe drie mans met ’n swart sak aan sy deur klop. Hy vertel: “Die mans het nie besef hulle het by een van my salonne ingebreek nie. “Binne-in die swart sak was daar twee haardroërs en ’n klomp pruike wat aan my behoort. Weggehol “Hulle was so stupid dat hulle nie eens besef het hulle probeer my eie goed aan my verkoop nie.” Sithole vertel toe hy vir hulle sê dit is goedere van sy salon waarby hulle ingebreek het, het hulle die swart sak sommer net so gelos en weggehol. ’n Ander salon-eienaar in die buurt, Mavis Chikunga, sê die boewe teiken deesdae gereeld hul besighede. “Aanvanklik was dit nie so maklik om by ons plekke in te breek nie, maar die diewe maak nou van nuwe tools gebruik. “Die jaar het maar nog skaars begin, maar daar is klaar twee keer by my salon ingebreek,” vertel Chikunga vies. Chikunga sê sy moet dan elke keer haar besigheid van scratch af begin omdat die diewe haar haarprodukte aan backyard hairdressers verkoop. Die Thembalethu-polisie sê die drie verdagtes wat by Si­thole se salon ingebreek het, is in hierdie stadium nog nie aangekeer nie.