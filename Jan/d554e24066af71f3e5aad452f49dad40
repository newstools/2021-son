’N KAAPSE meisie wat besig is om oorsee naam te maak, het nou nóg ’n nuwe uitdaging. Zandré Messeur het so twee jaar gelede ’n geleentheid in Los Angeles gekry waar sy in verskeie dramaproduksies verskyn het. Ná twee maande oorsee het Covid-19 die meisie van Ravensmead egter gedwing om na Suid-Afrika terug te keer. Sy beskryf die laaste paar maande as moeilik. “Dit was nie maklik terug in die land nie. Dit was moeilik om van so ’n groot platform te kom en skielik weer so local te wees.” Sy verduidelik dat sy ook nie ’n agent in Suid-Afrika gehad het nie. Dít het dit nog moeiliker gemaak om werksgeleent­hede te kry. Zandré het dit egter gewaag om aansoek te doen vir die derde seisoen van The Fashion Hero en sy is nou een van die deelnemers. Dit is die eerste TV-kompetisiereeks wat die onrealistiese standaarde in die skoonheids- en modebedryf uitdaag en “regte mense” bemagtig om die rol­modelle van die nuwe generasie te word. Daar is 33 deelnemers van oor die wêreld heen wat aan verskillende uitdagings deelneem. Elke uitdaging is ontwerp om die deelnemer se selfvertroue, deursigtigheid en karaktervastheid te toets terwyl hulle ook getrou aan hulself moet bly. Die beoordelaars sal vier deelnemers as ambassadeurs kies om aan die bemarkingsveldtog van ’n internasionale handelsmerk deel te neem. Maar daar kan uiteindelik net een wenner wees om die kroon te dra as die nuwe gesig van The Fa­shion Hero. Onderkry Zandré vertel sy is opgewonde oor haar deelname aan hierdie kompetisie. Sy beskou dit as die perfekte platform om haar selfvertroue ná ’n moeilike jaar weer op te bou. “Ek herinner myself altyd daaraan om oop te wees vir mislukkings, maar dat dit my nooit sal onderkry nie.” Jy kan na die The Fashion Hero se Facebook-blad gaan en vir Zandré stem sodat sy na die volgende ronde kan deurdring. Ons sal eers later in die jaar na hierdie produksie kan kyk wat in Sun City geskiet word.