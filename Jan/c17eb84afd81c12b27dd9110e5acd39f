’N OOS-KAAPSE vrou wat Suid-Afrikaanse vroue betaal het om met buitelanders te trou, is aan bedrog en korrupsie skuldig bevind. Nomabandla Manjeni (47) is Dinsdag in die handelshof in Port Elizabeth skuldig bevind aan vier klagte van korrupsie en twee van bedrog. Manjeni het glo valse huweliksertifikate uitgereik. Sy is gearresteer saam met Abu Bokar (46) nadat immigrasiebeamptes van vervalste huweliksertifikate tussen Suid-Afrikaanse vroue en buitelanders ingelig is. Lt. kol. Philani Nkwalase, 'n Valke-woordvoerder, sê die twee is in 2017 uitgevang. Dokumente wat verband hou met hul kriminele bedrywighede is in ’n container gevind. Die Valke se ondersoek het bevind vroue van New Brighton, KwaZakhele en Zwide in die Oos-Kaap is tussen R200 en R300 betaal om met mans van Bangladesj te trou. Nkwalase sê ander vroue was nie eens bewus dat hulle getroud is nie. Bokar het op 18 Augustus 2018 in dieselfde hof verskyn en skuldig gepleit op twee klagtes van bedrog. Hy is tot vyf jaar tronkstraf gevonnis wat in geheel vir vyf jaar opgeskort is. Manjeni se vonnisoplegging is tot 18 Februarie uitgestel. - News24