MOSSELBAAI. – ’n Spazawinkeleienaar leef in vrees nadat hy hulpeloos moes toekyk hoe ’n 17-jarige seun gelem word oor ’n 50c. Abdi Almaden, die winkeleienaar, moes Saterdagmiddag met Lorenzo Peters na die hospitaal jaag nadat Peters ten aanskoue van ander in sy kop en skouer gesteek is. Die voorval het in die Kwanonqaba-woonbuurt plaasgevind. Volgens Almaden was hy besig om ’n customer te help toe twee laities inkom en Peters aanval. Peters se aanvallers het ’n 50c by hom gesoek vir ’n entjie. Ná die aanval het Peters na buite gestrompel, waar hy toe ineengesak het. Volgens ooggetuies het die einste twee seuns vroeër buite die winkel mense lastig geval. Hulle is glo lede van ’n tienerbende wat inwoners terroriseer. Almaden sê hy vrees nou vir sy én sy customers se lewe. Hy vertel: “Ek het probeer tussenbeide tree, maar hulle het hom so vinnig gesteek en toe die winkel verlaat. “Hierdie is die tweede voorval. Net die vorige week het ’n groep tieners ’n youngster buite die winkel aangerand.” Eveline Peters, die slagoffer se ma, sê haar seun het ten tye van die voorval eiers gaan koop. Gered Peters (45) sê: “Ek is dankbaar vir die winkeleienaar wat my seun se lewe gered het. “Hy (Lorenzo) het pas teruggekeer van sy vakansie in Somerset-Oos en nou gebeur dit. Hy herstel egter baie mooi.” ’n Buurtwaglid, Simon Getz, sê jong laities wat in die strate ronddrentel, is ’n groot bron van kommer. Die cops in Kwanonqaba ondersoek tans ’n klag van aanranding met die doel om ernstig te beseer.