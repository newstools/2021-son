CALEDON. – Die Overberg-streek is ’n briljante skoolhoof armer nadat hy aan Covid-19 gesterf het. Joe Amsterdam (49), skoolhoof van die Swartberg Sekondêre Skool, het Sondag sy Covid-19-stryd verloor. Amsterdam laat sy vrou, Nicolette, en drie kinders agter. André de Bruyn, Wes-Kaapse hoof van die Educators Union of South Africa (Eusa), was ’n kollega van Amsterdam. Volgens De Bruyn bloei hul gemeenskap met Covid wat so onder die inwoners maai. Hy sê: “Nog ’n gesin, skool, gemeenskap en dorp bloei oor die sterfte van ’n formidabele vader, eggenoot, opvoeder en prinsipaal. Voorsien “Juis die tientalle sterftes van opvoeders in die tyd nadat die skole gesluit het tot nou, laat vrae ontstaan oor die departement van basiese onderwys (DBE) se veiligheidsplanne vir die sogenaamde tweede golf en of dit raadsaam sal wees om skole nou oop te maak.” De Bruyn sê hulle sal graag wil weet of skole van PPE voorsien sal word voor die opening van skole in Januarie. “Aangesien die virus nou ’n gevaarliker en baie meer aansteeklike vorm aanneem, watter veranderinge sal in die DBE se Covid-protokolle verskyn om opvoeders en alle rolspelers se veiligheid te verseker? “Ons kan nie dieselfde protokolle volg as met die eerste golf nie,” meen De Bruyn. Ná die groot getalle sterftes van opvoeders, baie op bestuursvlak, vra Eusa ook hoe vinnig die poste gevul kan word om te verseker dat skole nie ’n tekort aan opvoeders ervaar nie.