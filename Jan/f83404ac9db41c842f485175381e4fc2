HEIDELBERG. – ’n Droewiger feestyd sal dié dorp en distrik seker nie weer hê nie. Talle bekende inwoners het die laaste ruk gesterf. Glenda Pretorius (49) het Kersoggend vroeg skielik heengegaan net twee dae nadat sy in die hospitaal in Riversdal toegelaat is. Die dood van Pretorius, wat as voorsitter van Heidelberg Kindersorg gedien het, het almal geruk. Haar ma, Joan­ Noudt, is twee dae voor haar in die hospitaal opgeneem. Noudt is nog in die hospitaal. Terwyl die gemeenskap nog gesukkel het om tot verhaal te kom, het hulle ’n paar uur later die boodskap gekry van Klara Fielies (71) se afsterwe. Die grootste skoknuus was seker toe dit die volgende dag bekend word dat ant Lissie Fienies (92) skielik oorlede is en haar man, oom Boy (95), skaars twee uur ná haar heengegaan het. Slangrivier is ook drie agtereenvolgende dae ’n groot knou toegedien. Drie staatmakers van die dorp het afgesterf. Sondag 27 Desember het die saxofoonspeler Piet “Pompies” Kistoor (64), bestuurslid van die Loving Shepherds Kersfeeskoor, ook sy geliefdes agtergelaat. Net die volgende dag het Gert Boezak (68) sy stryd in die hospitaal in Riversdal verloor. Boezak, ’n boukontrakteur, was baie betrokke by die Arrows-rugbyklub. Hy het die klub vele jare in verskillende posisies ge­dien. Boezak was ook die voorsitter en direkteur van die Olieboomskraal Boerdery en voorsitter van Loving Shepherds Kersfeeskoor. Hy is die vader van die plaaslike wyksraadslid Gerald Boezak. Vroeg die oggend van Dinsdag 29 Desember is Slangrivier weer tot in sy fondamente geruk toe Hermanus “HP” Michaels, Hessequa-behuisingsbeampte, ook in die hospitaal in Riversdal gesterf het. Toegewyde Die 62-jarige Michaels, op sy dag ’n kranige rugbyspeler, het ook die Arrows-rugbyklub in verskeie posisies gedien. Hy was ook ’n toegewyde lidmaat van die plaaslike AGS Kerk. Almal buiten die egpaar Fienies het weens Covid-19-komplikasies gesterf.