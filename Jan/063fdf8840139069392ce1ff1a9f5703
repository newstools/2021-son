NQABA Bhanga van die DA is Donderdag vir 'n tweede keer in twee maande tot burgemeester van die Nelson Mandelabaai-metro verkies. Sy herverkiesing kom nadat die hooggeregshof in Port Elizabeth verlede week sy aanvanklike verkiesing in Desember ongeldig verklaar het. Die hof het beslis Bhanga se verkiesing op 4 Desember verlede jaar is strydig met die grondwet. Die hof het die speaker Buyelwa Mafaya toe beveel om 'n raadsvergadering te roep om binne sewe dae 'n nuwe burgemeester te verkies. Bhanga het Donderdag ná 'n ses uur lange raadsvergadering met 62 stemme teenoor die 57 van die EFF se Amandlangawethu Madaka geseëvier. Voor sy verkiesing was die Baai vir meer as 'n jaar sonder 'n voltydse burgemeester ná wyle Mongameli Bobani van die UDM op 5 Desember 2019 deur 'n wantrouemosie verwyder is.