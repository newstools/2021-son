“HULLE het eintlik hul waardigheid ingeboet. “Die arme mense sit heeldag in die son net om te kan oorleef en dan kom die polisie en spuit water op hulle.” Só sê Chris Nissen, kommissaris van die Suid-Afrikaanse Menseregtekommissie (SAMRK), in reaksie op wat Vrydag voor die Sassa-kantoor in Bellville plaasgevind het. “Daar was geen rede dat hulle dit moes doen nie. Ek sal binnekort met die provinsiale kommissaris vergader om te hoor wat daartoe aanleiding gegee het. “Hoe roep jy die polisie met waterkanonne om weerlose mense nat te spuit wat nie eens ’n vlieg kan seermaak nie?” vra hy. Nissen het Dinsdag ’n vergadering gehad met Sassa en die Stad Kaapstad. Nissen sê oudpres. Nelson Mandela draai seker in sy graf om en huil om te sien dat weerlose mense wat heeldag met krukke en in rolstoele in die son sit, só behandel is. “Die ongerief en ongemak wat mense moes verduur, is nie mooi nie. “Hulle sou nie in die rye sit of staan as hulle nie desperaat was nie. As mense geld gehad het, wat soek hulle dan daar?” Nissen sê in Dinsdag se vergadering het Sassa ’n ooreenkoms met die Stad Kaapstad aangegaan om meer dienspunte te kry. Hulle het 35 gevra, maar net 8 gekry. “Dit sal baie help. Ons praat van 7 000 mense in die metro wat briewe gekry het dat hul Sassa-toelae stop en dat hulle heraansoek moet doen vir die tydelike ongeskiktheidstoelaag. Beskikbaar “Ál 7 000 daai mense gaan nou nie kyk in hul schedule of hulle môre of volgende jaar kan gaan nie. Hulle is so bekommerd, hulle hardloop om voor te wees omdat hulle die geld nodig het,” sê hy. Nissen sê benewens die addisionele dienspunte, het Sassa ook genoem dat hy ekstra dokters kry om te help by die verskillende mediese instansies om die mediese ondersoeke vinniger af te handel. “So, met meer dokters kan meer mense gouer gehelp word.” Volgens Nissen sou die addisionele dienspunte en dokters van gister af beskikbaar wees. “Natuurlik as ons nou vorentoe gaan, sal dinge beter raak. “Ons hoop dat almal suksesvol sal wees om die grant te kry omdat mense so desperaat is.” Verder sê hy dat Sassa ook onderneem het mobiele toilette en waterpunte vir die aansoekers beskikbaar te stel. Nissen sê Sassa moet sy woord gestand doen. Hy sal vandag na die verskillende dienspunte gaan om te monitor wat hulle doen. Intussen het die portefeuljekomitee oor maatskaplike ontwikkeling ook vergader. In dié meeting het Lindiwe Zulu, minister van maatskaplike dienste, genoem die inligting daar buite rakende die gebeure wat tot die voorval gelei het, is nie korrek nie. Casspir “Ek was daar saam met die uitvoerende hoof van Sassa en almal. Die eerste ding wat ons gedoen het, was om met die mense daar in die rye te praat en te versoek dat hulle ’n afstand hou terwyl hulle in die rye staan. “Ek het net op die Casspir geklim omdat ons nie ’n luidspreker gehad het nie en hulle een gebruik. “Ek het nie van die mense weggehardloop toe ek daarin klim nie. “Ek het met die mense gepraat en daarna by die kantoor ingegaan om ’n vergadering te hou. “Dit is toe ek binne die kantore van Sassa was dat ek besef het die polisie is besig om te spuit. “Ek het uitgegaan en die polisie gevra om op te hou, want ek dink nie dit was goed wat hulle gedoen het nie,” verduidelik sy. Zulu sê die optrede van die polisie moet ondersoek word. “Ek is in kontak met die minister van polisie en wanneer ons weer ’n vergadering hou, sal ek terugkom met ’n verslag oor wat gebeur het,” sê sy.