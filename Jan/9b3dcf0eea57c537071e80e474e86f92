SUID-AFRIKA het aangebied om sy ervaringe van ’n vreedsame oorgang tot 
’n demokrasie met Amerika te deel as hulle daarvoor vra, het pres. Cyril
 Ramaphosa gesê. Ramaphosa se aanbod kom nadat ondersteuners van 
pres. Donald Trump Woensdag die Kongresgebou in Washington D.C. bestorm 
het. Vyf mense is weens die chaos dood. “Ek was bly om te hoor een 
van hulle sê hulle het baie om te leer – selfs van Nelson Mandela en 
Suid-Afrika,” het Ramaphosa in ’n onderhoud met die SABC se Mzwandile 
Mbeje gesê. “As hulle inderdaad iets by ons wil leer, is ons gereed 
om ons ervaringe met hulle te deel oor hoe ons ’n moeilike situasie 
oorkom het wat ons aan die vooraand van ons demokrasie in die gesig 
gestaar het.” Ramaphosa het erken hy was soos baie ander mense in 
die wêreld geskok oor die gebeure in Washington D.C., maar sê Amerika 
moet ruimte gegun word om die probleem op te los. “Dis ’n kwessie 
wat hulle moet oplos. As ’n mens die nuusberigte lees en televisie kyk, 
is hulle in die proses om dit te doen. Al wat ons kan sê, is dat ons 
hulle die beste toewens terwyl hulle hul eie demokrasie probeer 
stabiliseer,” het hy afgesluit. – News24   