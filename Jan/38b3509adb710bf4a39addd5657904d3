DIE bekende Soweto-derby tussen Kaizer Chiefs en Orlando Pirates voldoen reeds nie altyd aan die ondersteuners se hoë verwagtinge nie – en nou, met die afwesigheid van fans weens Covid-19, kan dit dié sokkerskouspel nog minder aantreklik maak. Twee voormalige Kaapse beroepspelers, Tyren Arendse (40) en Dominic Isaacs (38), het gister aan Son hul menings gegee oor hoe dié dekades lange rivalry se volgende episode môre gaan afloop. “Dis ’n wedstryd waar jy touwys gemaak word in die geskiedenis van die stryd,” vertel Isaacs, wat vier seisoene by Chiefs was. “Jy word ingelig hoeveel mense opofferinge gemaak het en selfs gesterf het vir jou om die trui oor jou kop te trek. Jy kan enige wedstryd verloor, maar nie hierdie een nie. “Ek glo dat Gavin (Hunt) metter tyd dinge daar verbeter het. Dus het Chiefs na die Cham­pions League-groepfase deurgedring. “In die verlede het Chiefs sterker spanne gehad, maar hulle kon nie dié prestasie vermag nie. So, Chiefs het die potensiaal om Pirates te klop.” Intussen reken Arendse, wat tussen 2004 en 2006 vir die Seerowers uitgedraf het, dat dit ’n low-scoring affêre gaan wees. “Dis altyd iets groots uit ’n speler se oogpunt,” merk Arendse op. “Ek weet dis ’n cliché, maar die span wat honger is op die dag, sal die ding doen. Ek verwag ook nie baie fireworks of doele nie, maar die spelers sal beslis slaggereed wees vir die wedstryd.”