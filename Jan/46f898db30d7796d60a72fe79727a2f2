DIE boksgeveg waarvoor Suid-Afrika al ’n hele jaar wag, gaan uiteindelik plaasvind. Golden Gloves-promosies het op sy webblad bekend gemaak die supermiddel­gewiggeveg tussen die onoorwonne Rowan Campbell en Ryno “The Lion” Liebenberg word op 13 Maart by Emperors Palace beslis. Dié aand boks Kevin Lerena in die hoofgeveg teen Bilal Laggoune van België om die eerste WBC bridgerweight-silwertitel. Oomblikke nadat Campbell die Kapenaar Nicholas Radley op 30 November 2019 met ’n TKO verslaan het, het Liebenberg in die kryt geklim en Campbell uitgedaag. Die promotor Rodney Berman het toe die geveg vir Desember 2020 vasgemaak, maar dit is weens die pandemie uitgestel.