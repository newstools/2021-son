DIE verhoor van ses mense van Rose Valley, Oudtshoorn, is Vrydag in die streekhof tot 5 Maart uitgestel vir die getuienis van ’n dokter wat weens sy werklading nog nie kon getuig nie. Robert Plaatjies (36), Percival Lucas (26), Dawid Claassen (38), Elzane Plaatjies (33), Ronaldo Dreyer (25) en Justin Visagie (28) word daarvan aangekla dat hulle Tylor Britz (27) van Neppon op 17 Desember 2019 aangeval het. Almal pleit onskuldig. Britz het getuig hy’t vir sy lewe gesmeek toe Robert vir Lucas en Dreyer gesê het om hom dood te maak. Sy maag is met ’n panga oopgekap en hy is oor sy kop gekap. ’n Vrou (45) het Vrydag in camera getuig sy ken die ses beskuldigdes goed omdat hulle gereeld in die buurt rondstap. “Hulle is ’n gang-tjie.” Sy was dié dag in haar huis toe sy ’n geraas hoor. Deurmekaar Toe sy uitkyk, het sy gesien hoe ’n beskuldigde die klaer plat duik en Lucas hom met ’n panga kap, het sy getuig. Britz het na haar huis gestrompel terwyl hy sy ingewande vasgehou en vreeslik gebloei het. Toe Wenzel Botha, die beskuldigdes se regsverteenwoordiger, haar kruisondervra, het sy deurmekaar geraak met die identifikasie van die beskuldigdes. Sy het gesê dit is omdat een van hulle sy Rasta-hare afgesny het. Volgens haar het sy nie gesien dat die klaer ’n skêr by hom gehad het nie, soos Lucas beweer. Botha het dit aan die getuie gestel dat sy ’n fout maak met die identifikasie. Volgens hom sal Robert en Claassen getuig dat hulle nie op die toneel was nie. Sy het getuig sy is seker dis Robert wat sy gehoor sê het: “Maak die ding vrek.” Robert, Lucas, Elzane en Visagie is in aanhouding; Claassen en Dreyer se borgtog is verleng.