OUDTSHOORN. – Plakkers wat onwettig ’n stuk grond naby die plaaslike begraafplaas beset, is nou geworry omdat die begraafplaas ál nader in hul rigting uitbrei. Hopeville is ’n informele nedersettings langs die N12-snelweg buite die dorp. Mense het in 2018 daar nesgeskop. Dit was ’n groep afgesette plaaswerkers en backyarders wat daar gaan bly het. Armoede, ’n gebrek aan elektrisiteit en behoorlike sanitasie was maar nog altyd ’n uitdaging vir dié inwoners. Maar met Covid-19 wat so onder die inwoners maai, is die gedurige grafgrawery nou die inwoners se grootste worry. Die inwoners sê die daaglikse begrafnisse wat deesdae daar plaasvind, traumatiseer hul kinders. By Son se besoek aan die area was munisipale werkers besig om enkele meters van inwoners se shacks af grafte te grawe vir die volgende klompie begrafnisse. Inolla Goliath, ’n inwoner, sê dit is nogal ’n traumatiese er­varing om deesdae in die begraafplaas te bly. “Ons aanskou nou meer as vyf begrafnisse in ’n week. “Dit was nooit voorheen so nie en ons kinders moet ook nou ál die begrafnisse aanskou. Ek hoop die huidige situasie sal die munisipaliteit nou laat besluit om ons te verskuif,” sê sy. Goliath voeg by sy wonder wat die vragte begrafnisse vir hul welstand inhou omdat die meeste mense wat nou begrawe word, weens Covid-19 gesterf het. Nog ’n inwoner, Kleinhans Segopa, se shack is ook net ’n paar meter van die grafte af. ’n Bekommerde Segopa sê: “Dis nie natural vir ’n mens om begrafnis ná begrafnis te aanskou nie. “Ons het nêrens anders om heen te gaan nie. “Daar is selfs mense wat maar hier weggetrek het en nou by ander squat.” Pogings om kommentaar van die plaaslike munisipaliteit te kry, was onsuksesvol. 