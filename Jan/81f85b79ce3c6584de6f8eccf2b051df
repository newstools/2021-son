OUDTSHOORN. – Sewe mans wat van huisbraak en diefstal aangekla word, het vlugtig in die Oudtshoorn-landdroshof verskyn. Die sewe verdagtes, almal van De Rust, is vrygelaat met die waarskuwing om op 27 Januarie terug in die hof te wees. Percival van Schalkwyk (29), Pieter Damons (20), Lluwellyn Swart (24), Isadore Sauls (31), Simon Lisoona (31), Lenis January (19) en Herchelle Adams (22), word daarvan aangekla dat hulle op Kersdag by die spazawinkel van ’n Bangladesjer, Rahael Ahmed, ingebreek en geld en ander goedere gesteel het. Struweling Hulle is vasgetrek danksy videokameras in die winkel. Die voorval het gevolg op die dood van Fernando Benn (24), wat gesterf het ná ’n geveg tussen hom en Ahmed. Sers. Ricardo Jul­lius, die ondersoek­beampte, sê Ahmed is een keer met ’n skerp voorwerp gesteek. Hy het Benn toe in die nek en bors gesteek. Landdros Marvin de Vos het Ahmed borgtog van R500 toegestaan op voorwaarde dat hy wegbly van De Rust en by ’n alternatiewe adres in Rose Valley bly. Hy moet hom ook elke Maandag en Vrydag by die Oudtshoorn-polisie aanmeld en nie kontak maak met die staatsgetuies nie. Sy saak word op 8 Februarie hervat.