DIE aankoop van bekende spelers in rugby is nie altyd ’n goeie ding as jy ’n span vir die toekoms wil bou nie. Jake White, die Bulls se direkteur van rugby, sal natuurlik nie met dié stelling saamstem nie. Hy koop deesdae ál wat ’n huishoudelike naam is om die Pretorianers weer ’n krag in Suid-Afrikaanse rugby te maak. Binne twee en ’n half weke het White Springbokke soos Marcell Coetzee, Johan Goosen en Francois Hougaard na Loftus gelok. Die Pretorianers spog reeds met ’n klomp groot name soos Duane Vermeulen, Morné Steyn, Trevor Nyakane, Lizo Gqoboka en Arno Botha. Volgens White is dié aanwins­te vir die Bulls belangrik omdat SA franchises later vanjaar teen spanne van Ierland, Italië, Skotland en Wallis sal speel. Hy beskou dit as die uitbou van sy span se diepte. Eugene Eloff, ’n voormalige afrigter van die Junior Springbokke, Lions en Boland-Kavaliers, voel egter dit kan teenproduktief wees vir die ontwikkeling van ontluikende talent. “Jake is beslis nie verkeerd wanneer hy sê diepte is belangrik nie. Dit is ’n feit dat spanne diepte moet hê as hulle wil meeding. “Die gevaar wat ons trotseer, is dat jy deur te veel ervaring te probeer inbring, aan jou top-jeugspelers die verkeerde boodskap kan stuur. “Onthou, hulle is die volgende generasie spelers wat moet deurkom en as hulle nie ’n kans gegun word nie, gaan hulle daaraan begin dink om na ander unies te skuif of selfs oorsee te gaan. “Só kan hulle maklik vir Suid-Afrikaanse rugby verlore raak,” verduidelik Eloff. Dié ervare breier en boorling van die Paarl hoop verder die nuwe era wat franchise-rugby in 2021 betree, sal nie die ontwikkeling van talent agterweë laat bly nie. Hy het ook White se dapperheid geloof om die afgelope Sondag ’n span gelaai met jong spelers in hul laaste ligawedstryd van die Currie­beker-seisoen teen die Pumas in die veld te stoot.