SPASIE vir grafte blyk nou weens Covid-19 skaarser as hoendertande te wees. Die tweede golf van infeksies van die dodelike corona-virus het die Stad Kaapstad genoodsaak om ’n bestuursplan by sy begraafplase in werking te stel. Luidens die jongste syfers is 103 van die 402 sterftes landwyd in die Wes-Kaap aangemeld. ’n Werknemer by die Maitland-begraafplaas wat anoniem wil bly, sê Saterdag is 35 begrafnisse in dié cemetery gehou en Sondag 13. Nog 13 begrafnisse is gister gehou. “Die meeste is Covid-19-sterfgevalle,” sê hy. Son het laas week berig ’n begrafnisondernemer sê omdat mense nou hul geliefdes vroeër as gewoonlik begrawe en onder meer op weeksdae, is die lykhuise nog nie propvol nie. “Soos die bodies inkom, so gaan hulle weer uit,” sê Brendon Cozett, eienaar van His Will Funeral. Dr. Zahid Badroodien, die mayco-lid belas met gemeenskapsdienste en gesondheid in die Stad Kaapstad, het gister bevestig daar was in die laaste paar weke meer begrafnisse. “Dis in lyn met die toename in Covid-19-verwante sterfgevalle wat tydens die tweede golf van infeksies aangemeld is,” sê Badroodien. “Dis belangrik om te sê party dae was besiger as ander as gevolg van die vakansiedae die afgelope twee weke. Dit het veroorsaak dat sommige begrafnisse uitgestel moes word.” Badroodien sê verder die Stad se begraafplase was deurgaans beskikbaar, behalwe op Kersdag. Volgens hom het die Stad ’n begrafnisbestuurplaningestel om die toename in begrafnisse te hanteer. Hy vra steeds dat inwoners en begrafnisondernemers met die Stad saamwerk om hierdie reuse-taak te verrig. Badroodien sê: “Ons vra die publiek en die begrafnisondernemers om te hou by die tyd wat vir hulle by die begraafplaas geallokeer is: 30 minute per seremonie. Toegelaat “Beperk alle byeenkomste tot 50 mense. (Dié syfer sluit almal in wat by die begrafnis betrokke is.) “Hou by die regulasies. Dit beteken geen after tears-­ of sosiale bymekaarkomste word ná die begrafnisdiens toegelaat nie. “Maak seker dat almal wat by die begrafnis teenwoordig is ’n masker dra en dat daar water en seep of sanitiser beskikbaar is vir die was van hande voor, tydens en ná die begrafnisdiens.” Badroodien vra verder dat mense dit ernstig sal oorweeg om die begrafnis op ’n weekdag te hou. Volgens hom sal dit help om die backlog te verlig. Hy vra ook dat mense verassing oorweeg waar geloof en kultuur dit toelaat.