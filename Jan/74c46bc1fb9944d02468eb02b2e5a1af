DIE onervare spelers in die Suid-Afrikaanse krieketspan se toergroep na Pakistan sal straks hul kans in die T20-reeks teen dié land kry. Dit is nou as dinge volgens plan verloop en Mark Boucher, Protea-afrigter, en ’n groep eerstekeuse-spelers vroeg van Pakistan na Suid-Afrika kan terugkeer om voor te berei vir ’n toetsreeks teen Australië. Die Proteas speel twee toetse in Pakistan, met die eerste een wat op 26 Januarie in Karachi begin. Die tweede word vanaf 4 Februarie in Rawalpindi beslis. Die daaropvolgende T20-reeks van drie krag­metings sal op 11, 13 en 14 Februarie in Lahore gespeel word. Suid-Afrika se toetsreeks van drie wedstryde teen Australië begin op 18 Februarie en gee dus die Proteas min kans om voor te berei vir die Aussies se besoek. Boucher het in Donderdag se mediakonferensie laat blyk dat die meeste van die oner­vare spelers in die groep in die T20-wedstryde hul kans sal kry. Dit beteken die nuwelinge Marco Jansen (wat Ottniel Baartman vervang) en Daryn Dupavillon is reeds in die binnebaan om hul eerste wedstryde vir Suid-Afrika te speel. Beuran Hendricks en Lutho Sipamla – albei net-net buite die Protea-toetsspan se senior boulersgroep – sal dalk ook agterbly vir die witbalreeks. Dit gee ook aan Keegan Petersen die kans om sy land vir die eerste keer te verteenwoordig, selfs al is dit nou nie in die meerdaagse formaat waarin kenners voel hy eendag sy stempel as internasionale speler kan afdruk nie. Oor die planne vir die T20-reeks het Boucher gesê: “As jy na ons huidige groep kyk, kan jy dalk vir jouself uitwerk watter spelers gaan bly en watter as lede van die toetsgroep huis toe keer. “Dit gaan nie ons sterkste span wees nie, want die fokus is op toetskrieket teen Australië. “Dit kan dalk ’n afgewaterde Proteas T20-span wees, maar dit is nie noodwendig ’n slegte ding nie. “Ek het aan die begin van die seisoen gesê ons gaan dalk baie spelers moet gebruik en hierdie is ’n geleentheid vir sommige van die jong spelers om hand op te steek. “Dit is dalk nie ideaal om ’n klomp jong manne aan die diep kant in te gooi en te vra om internasionale krieket te speel nie, maar ons het nie veel van ’n keuse nie.” Enoch Nkwe, die hulpafrigter, gaan die T20-span vir dié witbalreeks afrig.