TOTTENHAM Hotspur het drie maklike punte ingeoes en sodoende Sheffield United se relegasie-pyne vererger. Serge Aurier en Harry Kane se doele in die eerste helfte en Tanguy Ndombele s’n in die tweede helfte het Tottenham se oorwinning met 3-1 oor die Blades verseker. David McGoldrick het die tuisspan gister in dié Premierliga-stryd op Bramall Lane hoop gegee toe hy op die uurmerk hul agterstand verklein het. Die groter prentjie is natuurlik dat José Mourinho (manager) se Spurs in die wedloop bly om ’n Champions League-kwalifiseringsplek los te speel. Dan is daar ook die liga-titel wat ’n moontlikheid is, met ses wat aanspraak maak. Mourinho se troepe het ook met redelike gemak deurgedring na die Europa League se ronde van die laaste 16 spanne. Kane se uitstekende en bestendige peil die laaste tyd voorspel ook net goeie nuus vir die Londense span. McGoldrick het net voor die uurmerk tydelike hoop gebring met ’n fantastiese kopskoot van binne die doelgebied. Tanguy Ndombele het Spurs se tweedoel-voorsprong herstel met ’n parmantige en kliniese chip van ’n moeilike hoek van binne die doelgebied. – AP