ONS is gewaarsku die tweede golf van die pandemie sal erger as die eerste een wees. Dié woorde begin nou ’n realiteit word. Begrafnisondernemers kan tans skaars kop bo water hou met die way hoe die lyke by hulle instroom. Die land het Dinsdag die grootste getal sterfgevalle binne ’n 24 uur-periode gehad sedert die eerste corona-virus-geval vroeër vanjaar aangemeld is. Volgens die nasionale minister van gesondheid, dr. Zweli Mkhize, is 497 sterfgevalle Dinsdagaand binne ’n 24 uur-periode aangemeld – 158 hiervan was in die Wes-Kaap. Die eienaar van His Will Funerals, Brendon Cozett, sê die afgelope twee weke was “hectic”. Volgens hom was die eerste golf nie so besig nie en die ergste daarvan is dat ons nog nie die piek bereik het nie. Cozett sê: “Die feestyd is gewoonlik besig, maar dis duidelik hierdie is nie die gewone festive peak nie. “Ons het Sondag 16 lyke gaan optel en net een uit dié was ’n nie-Covid-sterfgeval. “Dis die eerste keer in my 15 jaar in die bedryf dat ek so iets ervaar.” Cozett voeg by die enigste manier hoe sy lykhuis kan byhou, is omdat mense nou gouer as gewoonlik begrawe word. “Soos die lyke inkom, so gaan hulle weer uit. “Op ’n daaglikse basis is daar tussen 10 en 13 bodies wat die fasiliteit verlaat. “Baie mense verkies nou om hul geliefdes in die week te begrawe eerder as op ’n Saterdag. “Dit wil sê in plaas van om te wag vir die Saterdag of om tussen sewe dae en twee weke te wag voordat ’n lyk uitgaan, is dit nou drie tot vyf dae,” verduidelik hy. Cozett sê verder hulle sit met ’n reuseprobleem, want die maatskappye wat die doodskiste vervaardig, is tans gesluit tot die tweede week van Januarie. “Met die stygende getal sterfgevalle weens corona maak ons nou ons eie coffins, maar jy kan ook nie byhou nie, want dit vat drie tot vyf dae om ’n coffin te vervaardig. “Die demand is net te veel. Die corona-virus maak ons baie seer.” Cozett sê dit vat nou ook langer om papierwerk van hospitale af te kry, want hospitale kan ook nie byhou met die aantal sterftes nie.