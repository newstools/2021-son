MOET maar nie flambojante spel van die Lions verwag wanneer hulle Woensdag in hul laaste wedstryd van die Curriebeker-kompetisie se ligafase speel nie. Die Lions kom oormôre op Loftus Versfeld teen die Bulls te staan. Volgens Ivan “Cash” van Rooyen, Lions-afrigter, kan sy span dalk ’n meer konserwatiewe benadering inspan in dié stryd. Dis veral nadat die Lions gesukkel het om die Poemas behoorlik die loef af te steek in Saterdag se wedstryd in Mbombela. Die Gautengers het met 33-25 gewen, maar wou bitter graag ’n bonuspuntsege verdien. Die Poemas het sake egter met groot veggees vir Van Rooyen se span moeilik gemaak. Al is die Lions reeds verseker van ’n plek in die Currie­bekerreeks se halfeindronde, kan hulle met ’n wen oor die Bulls nog daarop aanspraak maak om ’n halfeindstryd aan te bied. Van Rooyen weet egter die hersteltyd tussen Saterdag en oormôre gaan belangrik wees en dat hulle slim sal moet speel wanneer hulle na Loftus opruk. Hy het aan Netwerk24 gesê: “Natuurlik is ek trots op die oorwinning en die karakter wat die span gewys het, maar ek is teleurgesteld in hoe ons gespeel het. Ons het regtig gesukkel om kontinuïteit te kry. Die Poemas het goed gedoen om ons ritme te breek. “Daar is baie min om uit die wedstryd te leer, maar ons is steeds dankbaar ons kon wen.”