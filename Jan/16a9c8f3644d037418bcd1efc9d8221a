DIE bendegeweld in Uitsig is besig om handuit te ruk. Só voel van die inwoners nadat nog ’n man Dinsdag 17:55 koelbloedig doodgeskiet is. Romeo “Romy” Coleman (26) is op die hoek van Aster- en Disalaan verskeie kere in die kop en lyf geskiet. Hy is op die toneel dood. Die skietvoorval kom kort nadat nog ’n man Vrydag in Uitsig doodgeskiet is. Meer as ’n week gelede is ’n pastoor ook koelbloedig in Asterlaan afgemaai. Hy het kerk gehou toe die gangsters hom vol gate skiet. Dawie van Wyk van die Ravensmead-gemeenskaps­polisiëringsforum sê die bendegeweld het die laaste paar maande weer opgevlam omdat daar nie meer ’n base camp in Uitsig is nie. Gerus Van Wyk sê: “My vrees is die gangsters wat die mense doodskiet en daarmee wegkom. Ons hoor niks van die minister van polisie nie. “Ons mense gaan dood en hy kom kyk nie eens of besoek die gemeenskap om hulle gerus te stel nie. “Daar is meer as 10 mense in die afgelope 2 maande vermoor, insluitend twee onskuldige vroue. “Dis nie almal gangsters wat doodgeskiet word nie. “Ons area is ’n red zone en ’n brandpunt soos die gangsters skiet.” Nog ’n omgekrapte inwoner sê: “Dit is gevaarlik soos die gangsters hier skiet. Die cops patrolleer nie hier nie. Hulle is liewer geworry oor die mense sonder maskers.” Volgens kapt. FC van Wyk, polisiewoordvoerder, word die omstandighede rondom die skietvoorval ondersoek. Niemand is nog gearresteer nie en ’n moorddossier is geopen.