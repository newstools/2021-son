HOE ernstig word Covid-19 op plase opgeneem? Dis 'n vraag wat opduik na bewerings dat plaaswerkers gedwing word om te werk - selfs nadat hulle positief vir die corona-virus getoets en simptome begin toon het. Daar is na bewering 'n aantal plaaswerkers van die Broodkraal-plaas in Piketberg wat die virus onder lede het, maar nie toegelaat word om te isoleer nie. Billy Claasen, 'n gemeenskapsaktivis, sê plaaswerkers is bang om te praat omdat hulle afhanklik is van die inkomste. "Daar is 'n vrees onder die plaaswerkers. Hulle is bang hulle word van die plaas gesit of dat hulle hul werk sal verloor." Hy voeg by: "Op sommige plase is dit baie moeilik om te isoleer omdat daar sewe tot agt mense in een huis is." Claasen verduidelik toe Broodkraal-plaas met die bewerings gekonfrontreer is, is 'n tent vir Covid-19-doeleindes opgerig. "Skielik was daar 'n meeting en moet die werkers van die dag-en-nagskofte nou vroeër uitklok sodat die plek skoongemaak kon word. Waarom word dit na die klagtes gedoen?," vra Claasen. Gerrit de Beer, hoofbestuurder van Broodkraal-plaas, gee die versekering geen werker op die plaas hoef te vrees dat hulle hul werk sal verloor nie. "Ons is 'n werkgewer wat verantwoordelik is en voldoen aan al die reëls en regulasies." Hy noem dat die fasiliteit juis geskep is vir die isolasie van werkers. Intussen sê die departement van gesondheid hulle is bewus van die kommer oor die welstand van werknemers op die Broodkraal-plaas. Sandra Maritz, woordvoerder vir die departement, sê: "Op 20 Januarie was daar tien aktiewe Covid-19-gevalle op die plaas." Sy voeg by die departement het die werkgewer vroeër in die pandemie reeds aangeraai om 'n isolasiefasiliteit op die plaas op te rig. "Toe ons hoor van die bekommernisse oor die verspreiding van Covid-19 onder werkers, het ons weer die plaas besoek. "Dit was tydens hierdie besoek dat ons die werkgewer gevra het om te verserker dat mense, wat in kontak was met 'n positiewe geval en die wie op hul toetsuitslag wag, in kwarantyn moet wees." Volgens Maritz sal die departement in kontak bly met die landbou-gemeenskap. Son het ook uitgereik na die Wes-Kaapse departement van landbou, maar het teen druktyd nog geen kommentaar ontvang nie.