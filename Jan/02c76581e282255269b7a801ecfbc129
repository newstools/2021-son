DIE Bulls het vandag hul plek in die eindstryd van die Curriebeker-kompetisie verseker met ’n oorwinning van 26-21 oor die Lions op Loftus Versfeld in Pretoria. Die rustydtelling was 11-0 in die Ligbloues se guns. Jake White (afrigter) se span het die eerste drie van die game in die 10de minuut gedruk toe die 20-jarige linkervleuel Stravino Jacobs ’n goed berekende steekskoppie van sy losskakel, Morné Steyn, opgeraap het. Dit kom nadat die Lions aanvanklik die balbesit en gebiedsvoordeel oorheers het. Elton Jantjies (kaptein) se manne het probeer om die spel vinnig te maak deur die bal elke keer wyd te speel. Daarteenoor het sy eweknie van die Bulls, Duane Vermeulen, se span probeer om die spel stadiger te maak. Die tuisspan het sy balbesit beter benut, die Lions se foute uitgebuit en dit in punte omskep. Die Lions het genoeg geleenthede vir hulself geskep, maar elke keer wanneer hulle in belowende posisies op die aanval gekom het, het hulle strafskoppe afgestaan en altesaam nege ongedwonge hanteerfoute in die eerste helfte gemaak. Die twee pakke voorspelers het goed teen mekaar opgeweeg, met die Lions wat by tye die oorhand in dié aspek van die spel gekry het. Die span van Johannesburg kon dit egter nie tot sy voordeel benut nie. Die regtervleuel Kurt-Lee Arendse het gewys dat hy nie net ’n puik aanvallende speler is nie. Hy het veral in die eerste helfte met sy verdediging uitgeblink. Steyn het spel goed beheer met slim dwarskoppe. Hy het met die doelskop vir Jacobs se drie misluk, maar was in die kol met twee strafdoele, wat die rustydtelling 11-0 in sy span se guns gemaak het. Die veteraanlosskakel het ná die rustyd nóg ’n strafdoel deur die pale gejaag om die telling na 14-0 te laat rek. Die Lions het egter kort hierna met twee uitstekende langafstanddrieë, in die 45ste en 47ste minuut, vorendag gekom. Die groot slot Willem Alberts het eers gaan afrond nadat die besoekers ’n aanval van hul eie kwartgebied begin het. Die voor- en agterspelers het puik gekombineer vir die besoekers se eerste drie.  Hierna het die kwiksilwer buitesenter van die Lions, Wandisile Simelane, sy spoed gewys deur van die middellyn te nael vir sy span se tweede drie. Jantjies het albei drieë verdoel om die telling gelykop te maak. Ivan “Cash” van Rooyen se span se dissipline het hom egter in die steek gelaat. Albei slotte Marvin Orie en Alberts is vir herhaaldelike oortredings met geelkaarte van die veld gejaag.  In die tyd het die plaasvervanger-haker, Johan Grobbelaar, en die kragtige jong vleuel Jacobs agter die Lions se doellyn gaan kuier, wat die telling 26-14 in die tuisspan se guns geswaai het. Die Lions het egter nooit tou opgegooi nie. ‘n Troosdrie deur Burger Odendaal in die doodsnikke het die eindtelling 26-21 gemaak. BULLS - drieë: Stravino Jacobs (2); Johan Grobbelaar; doelskop: Morné Steyn; strafdoele: Steyn (3). LIONS - drieë: Willem Alberts, Wandesile Simelane, Burger Odendaal, doelskoppe: Elton Jantjies (3).