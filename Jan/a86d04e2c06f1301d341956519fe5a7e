BEGRAFNISONDERNEMERS van die Nelson Mandelabaai-metro is bly dankbaar dat hulle nie meer mense wat aan Covid-19 dood is se lyke en kiste in plastiek hoef toe te draai nie. Die  Covid-19-protokol regulasie is verslap na 'n vergadering tussen die begrafnisbedryf, regering en ander rolspelers ná ‘n oproep uit die publiek. Mense was so ongelukkig oor die toedraai van lyke en kiste in plastiek dat sommige families in die Transkei hul geliefdes opgegrawe het om die plastiek te verwyder en hul weer begrawe het sonder om die regering se riglyne te volg, berig SabcNews. Nomacirha Mphahlwa het laat laas jaar haar ma en broer weens die virus verloor. Sy sê hulle kon nie behoorlik afskeid neem nie as gevolg van die regulasies. Sy sê mense sal nou hul geliefdes op ‘n beter manier kan begrawe. Begrafnisondernemers in die metro is ook bly oor die aanpassing van die regulasie, aangesien dit duur was om lyke en kiste in plastiek toe te draai. Intussen pleit die regering dat begrafnisondernemers steeds altyd hul PPE suits moet dra, aangesien Covid-19 steeds baie Suid-Afrikaners se dood veroorsaak. 