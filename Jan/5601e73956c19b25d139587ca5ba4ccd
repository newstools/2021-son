DIE Sharks het Saterdag min moeite ondervind om die aanslag van Griekwas af te weer en met 47-19 te wen, maar hul afrigter, Sean Everitt, sal beslis nie tevrede wees met die manier waarop sy span twee sagte drieë afgestaan het nie. Enver Brandt (linkervleuel) het ná net 40 sekondes ’n Sharks-fout uitgebuit en ’n drie gaan druk toe ’n swak aangee deur Curwin Bosch in niemandsland beland het. Brandt het die bal vorentoe geskop en in die Sharks-doelgebied toegeval vir vyf punte vir die manne van Kimberley. Die Sharks het wel die vroeë aanslag van Griekwas in Durban afgeweer en in die rustyd gemaklik met 26-7 voorgeloop. Griekwas se Gideon van der Merwe (flank) het egter in die tweede helfte nóg ’n sagte drie gedruk toe hy ’n lynstaanbal gevang en oorgeval het vir ’n drie. Everitt sal egter in sy noppies wees met die peil Aphelele Fassi. Dié 23-jarige heelagter, ook bekend as “Weekend Special” met ver­wysing na ’n treffer van die legendariese Brenda Fassie, het onlangs sy terugkeer gemaak nadat ’n lelike besering hom sedert Maart buite aksie gehou het. Hy was die beste SA heelagter in die Superrugby-kompetisie voor sy besering en dit was bykans ’n uitgemaakte saak dat hy vanjaar sy Springbok-debuut sou maak. Die Sharks kom die naweek Kaap toe om die WP aan te durf en hulle kan moontlik nog ’n kans staan om ’n tuishalfeindstryd aan te bied. Dis nou afhangende van Woensdag se wedstryd tussen die Bulls en die Lions wat vroeër uitgestel is weens Covid-19. As WP egter die wedstryd teen die Durbaniete wen, sal een van die halfeindstryde op Nuweland wees.