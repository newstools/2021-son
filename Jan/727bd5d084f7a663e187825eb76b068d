AGT nasieners in die Vrystaat het positief vir Covid-19 getoets. Howard Ndaba, woordvoerder van die Vrystaatse onderwysdepartement, sê die nasieners is tans in selfisolasie by hul huise. Sover het meer as 60 onderwysers hulle by 23 matrieksentrums in die provinsie uit vrees vir Covid-19 onttrek. Ndaba is egter vol vertroue dat die merkwerk Donderdag op die beplande sperdatum voltooi sal wees. Hy voeg by dat hulle genoeg onnies het om die meer as 2 300 nasieners in die provinsie te vervang. Intussen is ’n onderwyser by die Jeppe High School for Boys in Johannesburg verlede week dood nadat sy die virus opgedoen het. Die onderwyser is verlede Dinsdag bewusteloos in haar woning gevind. Sy is later in die hospitaal dood. - SABC