KRIEKET Suid-Afrika het gister aangekondig hy gaan ’n hofaansoek deur ’n voormalige direkteur teenstaan wat sy posisie op dié beheerliggaam se tydelike raad terugeis. Omphile Ramela is op 15 Desember as direkteur uit KSA se tydelike beheerraad verwyder. Die rede? Obstruktiewe taktiek deur Ramela wat dié raad verhinder het om sy werk te doen. Ramela het hom dus nou na die Gautengse hooggeregshof gewend in ’n poging om weer sy posisie as direkteur te beklee. In ’n verklaring Woensdag sê KSA Ramela is ’n kans gegun om redes te verskaf hoekom hy nie in Desember as direkteur verwyder moes word nie. Hy het besluit om nie enige redes te verskaf nie. “Die raad sal die aansoek teenstaan omdat daar geen gronde is nie,” lui KSA se verklaring. “Die regsproses moet nou toegelaat word om sy gang te gaan. Totdat die saak aangehoor word, sal die raad nie verder kommentaar lewer nie.” Ramela is ’n voormalige president van die Suid-Afrikaanse Krieketspelersvereniging. Hy moes verlede jaar van dié rol afstand doen toe hy gekies is om op KSA se tydelike raad te dien. Nathi Mthethwa, die minister van sport, het KSA se tydelike raad aangestel om die warboel binne dié liggaam se administrasie op te los. Dit lyk egter asof die direksielede ook nie konsensus kan bereik nie, met die probleme binne KSA wat nog baie ver van opgelos is. – Sportredaksie