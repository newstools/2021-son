PRASANNA Agoram, reeds die afgelope 11 jaar die prestasie-ontleder van die Proteas, is ’n visum geweier vir die komende reeks teen Pakistan wat op 26 Januarie begin. Die Suid-Afrikaanse toerspan onder leiding van Mark Boucher (afrigter) en Quinton de Kock (kaptein), het die naweek in Karachi geland vir ’n reeks van twee vyfdagtoetse en drie ODI’s. Dis Suid-Afrika se eerste toer in Pakistan sedert 2007 weens vrese vir terreuraanvalle in die land ná die skietery op krieketspelers van Sri Lanka in 2009. Luidens ’n berig van The Indian Express het die spanbestuur Agoram (afkomstig van Bangalore, Indië, en reeds die afgelope 11 jaar lid van die Proteas se breintrust) meegedeel sy aansoek vir ’n visum vir die toer is geweier weens “veiligheidsprotokolle”. Agoram moet nou glo van die huis af werk. “Ek is soos ’n dooie man wat loop,” het hy aan The Indian Express gesê. “Ek sal van hier (sy huis in Bangalore) my bes doen. Dis egter ’n groot slag vir my en vir die spelers in die span wat van my afhanklik is vir my gedetailleerde ontledings. “Dié word die beste van langs die veld gedoen. Maar ons moet maar hou by die protokolle. “Daar is vir my gesê dat Lalchand Rajput, voormalige Indiese speler wat Zimbabwe afrig, nie na Paki­stan kon reis nie. Die skeidsregter Aleem Dar mag ook nie in Indië werk nie. So, ek is nie die enigste persoon nie.” Dit het intussen aan die lig gekom dat Agoram se kontrak met die Proteas verstryk het. Dit gaan glo nie hernu word nie. Agoram, of P-Dawg soos hy onder die spelers bekend staan, het op Twitter geskryf: “Dankie @Offi­cialCSA. (Ek het) 11 wonderlike jare gewerk saam met goeie administrateurs, kapteins, spelers, afrigters en ondersteuningspersoneel. Sal julle almal mis.” Voormalige Protea-sterre soos JP Duminy en Morné­ Morkel het op Twitter aan Agoram hulde gebring.