BYNA 13 jaar het hy geglo hy kan sy tikverslaafde seun weg van die lollie kry, sê dié pa. Maar nou sê die pa die einste kind het binne een dag sy hoop verpletter en ál sy se harde werk in vlamme laat opgaan. Faried January (58) van Heideveld dink nou nog in horror terug aan Maandag en beskryf dit as die dag waarop hy besef het hy is besig om ’n verloorstryd te veg. January staan voor sy huis wat in ’n brand verwoes is. Elke nou en dan kyk hy oor sy skouer na die totale ramp agter hom wat hy eens sy huis genoem het. Hy sak af: “Yor! My eie seun! “My enigste seun! Ek kan dit steeds nie glo nie. Ek is gebreek.” Volgens January het hy Maandagmiddag huis toe gekom nadat hy sy vriend met ’n odd job gaan uitgehelp het. Sy 28-jarige seun, Nizaam, was by die huis en het op die couch gesit toe sy pa vir homself iets gaan maak het om te eet. January verduidelik: “Ek het gaan sit. Toe vra Nizaam my vir ’n R20. “Ek het hom gesê ek het nie geld nie omdat ek eers die einde van die week gepay gaan word. Ek het toe kamer toe geloop en daar gaan sit, want Nizaam wou my nie af los nie en het aangehou vir die geld.” Ligte January sê die volgende oomblik het sy seun in sy sakke probeer krap. “Hy’t begin aggressief raak en aangehou dat ek die geld in my sakke wegsteek. Ek het hom probeer stop en gevra hy moet ophou omdat ek sy pa is. “Toe spring ek op en gaan kyk buite om hulp te soek, maar almal se ligte was reeds af omdat dit curfew was.” Toe January eindelik hulp by iemand in die pad kry, het hy die persoon gevra om die polisie te bel om Nizaam te kom haal oor January vir sy veiligheid gevrees het. “Ek het seker ’n paar minute langer gestaan oor ek wou hê hy moet afkoel, toe sien ons net hier loop hy verby en hy sak af: ‘Daar brand daddy se huis.’ “Ek het gedog hy joke, want hy’t so rustig verby my geloop. Toe ek by die huis kom, was daar reeds so ’n groot vlam. “Ek kon dit nie keer nie. My huis was weg! Daar was niks wat oorgebly het nie; nie eens my klere nie. Al wat ek gehad het, was die overall wat ek aangehad het.” January sê hy kon net in trane staan en kyk terwyl 27 jaar van sy lewe tot as brand. “Ek weet regtig nie, maar Nizaam makeer hulp. “Ek het probeer en hom alles gegee, no matter what, ’cause daai hoop was daar. “Maar ek kan nie die battle alleen baklei nie. Die tik het hom weg van my gevat en die tik het alles waarvoor ek gewerk het, ook weggevat.” January sê met ’n nederige hart dat hy almal wil bedank wat ingespring het om die vlamme te probeer blus, maar hy voel gebroke oor hy nou van plek na plek moet bedel vir slaapplek. Ondersoek “Ek slaap van hier tot daar en skarrel waar ek kan. Ek help ook uit by die baai se winkel sodat ek ietsie kan kry om te eet.” Enigeen wat die derra wil help, kan Ziyaad bel by 082 939 9571. Sers. Noloyiso Rwexana, ’n polisiewoordvoerder, bevestig die voorval en sê ’n saak van brandstigting word ondersoek. Sy sê daar is nog geen arrestasie uitgevoer nie, hoewel January beweer die cops het sy seun opgetel.