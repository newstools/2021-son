DIS belaglik hoe Cape Town Spurs in sy eerste jaar van sy herlewing operate. Dis nie net op die veld waar dinge skeefloop nie, agter die skerms is dinge ook nie na wense nie. Die goalie coach, André Bronkhorst, is reeds gepos en nog koppe behoort binnekort te rol. Son is ingelig Spurs se coach, Vladislav Heric, se oldschool-benadering werk nie lekker vir sy assistent, Ian Taylor, nie. Taylor is goed vertroud met hoe dinge by Ikamva gedoen word rakende die talent van die akademie. Heric maak erg droog, en dit maak Taylor glo warm onder die kraag om te sien hoe die span voortploeter. Heric, wat die afgelope week of twee in isolasie was, het gister aan Son bevestig dat hy ten volle herstel het en hom vandag op sy pos aanmeld. “Ek gaan hoor of ek weer geclear kan word om my pos in te neem,” het Heric gesê. “Dis moeilik om so by die huis te sit terwyl die klub bloei.” Taylor het in Heric se afwesigheid waargeneem. Die Tweede Liga-coach, Nathan Paulse, het hom bygestaan. Hierdie skuiwe kan wel beteken dat Heric vandag sy bedankingsbrief kan ontvang. Spurs se swak rekord ná 10 wedstryde met Heric aan die stuur, is genoeg rede om hom die deur te wys. Maar Heric skep die indruk dat hy min gespin is; hy fokus net op Spurs wat sy duck moet breek. “Ek sal Vrydag (vandag) hoor wat die situasie is. “Totdat die klub nie met my kommunikeer oor enige veranderings nie, sal ons moet voortgaan om op die wenpad te probeer kom.” En dít ná soveel beloftes en die verwagting dat dinge reggeruk gaan word. Daar is gehoop dit sou Kaapse sokkertalent geleenthede gee, maar nee! Dit wys jou net: Dit help nie ’n mens verander net name en logo’s nie. Die span se eienaars is steeds uit hul diepte en bly te onkundig om stabiliteit en geloofwaardigheid na die klub te bring. Dis ook uiters duidelik dat die lede van Spurs se bestuurspan nie almal op dieselfde bladsy is nie. Daar is ook krapperigheid onder die ander coaches in die klub. Dis duidelik Spurs se hierarchy het nie ’n greep op dinge nie en weet nie hoe om sy huis in orde te hou nie.