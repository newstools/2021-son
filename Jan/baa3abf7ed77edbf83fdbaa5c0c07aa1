’N JONG man van Heinz Park naby Mitchells Plain het op ’n baie ongewone manier in sy gemeenskap gewild geword. Tashreeq Perry (25) is daar bekend as die man­like babavanger. Hy’t vier vroue al bygestaan met noodgeboortes. Dit sluit die geboorte van sy eie bababoetie in. Hy vertel hy het sy eerste baba in Februarie 2018 in die lewe gehelp bring. Woes Dit was toe sy ma gekraam het. Hy moes noodgedwonge inspring en help oor die paramedici nie in die omgewing kom waar hulle woon nie. “Daardie heel eerste er­varing was woes. Ek het voorheen ’n toets daaroor geskryf, maar nie die praktiese ervaring gehad nie. Ek het net die basiese noodhulpkursus gedoen. “My ma het vir my gesê: ‘Boeta, die baba kom!’ “En ek het vir haar gesê ek weet nie wat om te doen nie ...” Perry sê hy’t met die eerste druk die baba se kop gesien en daar in die eetkamer het sy ma die lewe geskenk aan sy bababoetie. Hy voeg by toe die nooddienste eindelik opdaag, kon hulle nie glo hy wat Perry is, het dit sonder enige hulp gedoen nie. Perry voeg trots by: “Ek het selfs die nael­string self geknip en die plasenta in ’n plastieksak geplaas. “Ek het my boetie in ’n handdoek toegedraai en op die ambulans gewag.” Hy vertel verder: “By ál vier babas wat ek gevang het, het die ambulans altyd vier of vyf uur ná die geboorte eers uitgekom.” Perry het nooit die geleentheid gehad om te studeer nie. Hy sê om te help met tuisgeboortes is soos om ’n wonderwerker te wees. “Ek is in gr. 8 uit die skool weens omstandighede, maar wil graag my droom nastreef om ’n paramedic te word en ander in noodsituasies te help. “Al wat ek wil hê, is die geleentheid om terug te gaan skool toe, my matriek te voltooi en verder te studeer.” Perry se ma, Washiela Charles (42), vertel dat sy nooit gedink het haar eie seun sou eendag haar baba vang nie. Sy voeg by: “Hoewel hy nie die nodige er­varing het nie, het hy geweet wat hy doen en ek het baie veilig gevoel.” Perry vertel as hy nou na die kinders kyk, dink hy aan alles wat verkeerd kon geloop het as hy nie gehelp het nie. “Dit voel asof ek deel is van hul lewe. Dis ék wat hulle die eerste keer vasgehou het.” Pogings Een van die ander babas wat Perry in September verlede jaar gevang het, is dié van een van sy buurvroue. Son se pogings om met die mammas van die ander drie babas te gesels, was onsuksesvol.