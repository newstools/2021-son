DIE nasionale vroue­krieketspan is onder geen illusies nie en gaan Pakistan glad nie onderskat nie. Só sê Lizelle Lee, die span se aanvangskolwer. Dít al het die Proteas reeds ’n reeksoorwinning beklink deur die eerste twee ODI-wedstryde in die reeks te wen. Die derde en laaste stryd word vandag op Kingsmead in Durban gespeel. “Ek dink die span is in ’n goeie spasie,” aldus Lee. “Maar, om eerlik te wees, ons het nog nie gedoen wat ons beplan het om te doen nie. Daar is nog baie harde werk wat vir ons voorlê. “Pakistan het ons die laaste aantal dae lekker getoets en hy gaan definitief sy alles gee in die laaste wedstryd. Kolfster “Hy het ’n ding om te bewys en daar is nie ’n manier hoe ons net kan terugstaan en meen dinge gaan vir ons gebeur nie. “Ons gaan moet hard werk en seker maak ons doen die basiese dinge reg – dis wat ons voor die reeks beplan het,” het die 28-jarige kolfster verduidelik. Lee, ’n boorling van Ermelo, sê dis belangrik dat sy en haar medekolwers ’n goeie fondasie vir die span lê. “Ons moet seker maak dat ons goeie vennootskappe saamstel. Ons het dit tot dusver in die reeks nog nie reggekry nie. “Ons moet ook ons veldwerk opknap – daar gaan altyd foute kom, maar te veel foute is nie volgens ons standaarde nie. Ons moet ook ons bouplanne uitvoer soos ons voor die toer beplan.” Vandag se wedstryd begin 10:00. Proteas: Suné Luus (k), Anne Bosch, Tazmin Brits, Trisha Chetty, Na­dine de Klerk, Mignon du Preez, Lara Goodall, Shabnim Ismail, Sinalo Jafta, Marizanne Kapp, Ayabonga Khaka, Ma­sabata Klaas, Lizelle Lee, Nonkululeko Mlaba, Tumi Sekhukhune, Nondumiso Shangase, Faye Tunni­cliffe, Laura Wolvaardt. Pakistan: Javeria Khan (k), Muneeba Ali, Anam Amin, Aiman Anwer, Diana Baig, Nida Dar, Sadia Iqbal, Kainat Imtiaz, Na­hida Khan, Ayesha Na­seem, Sidra Nawaz, Aliya Riaz, Fatima Sana, Nashra Sandhu, Syeda Aroob Shah, Omaima Sohail, Ayesha­ Zafar.