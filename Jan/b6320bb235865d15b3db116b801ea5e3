GERWYN Price, ’n voormalige haker van Glasgow Warriors, is as die wêreld se voorste darts-speler gekroon. Die Wallieser het Gary Anderson in die eindstryd van die World Champion­ships in Londen met 7-3 geklop. Die 35-jarige Price se skitterende en oortuigende oorwinning beteken nou Michael van Gerwen is sy titel as die wêreld se voorste speler kwyt. Price het 10 jaar gelede drieë in eindstryde in die Millennium Stadium gedruk, maar hy het sy aandag in 2014 op darts begin toespits. Wentjek Hy’t ook al op sy dag vir Wallis se Premierligaspanne Neath en Cross Keys uitgedraf. Price se wentjek vir £500 000 (byna R10 miljoen) is welverdiend, maar dié uitslag is ’n groot terugslag vir Van Gerwen, wat sewe jaar boaan die PDC se merietelys was. Price is nou die 10de speler wat die eerste gekeurde speler is ná Alan Warriner, Dennis Priestley, Rod Harrington, Phil Taylor, Peter Manley, John Part, Colin Lloyd, Raymond van Barneveld en Van Gerwen. Volgens die organi­seerder Lennie Thomas behoort vanjaar se fixtures binnekort bekend te wees.