ZOAR. – Inwoners voel dis om van naar te word dat hulle al jare – veral in die feestyd – suffer met drinkwater wat ook hul gaste laat neus optrek. Dis nou as daar wel water is. Riaan Bell, ’n inwoner, is die hel in: “Net so seker soos Krismis elke jaar kom, net so seker is ons al dat ons nie oor Desembermaand water het nie. Jy is al skoon bang om visitors te kry. “Ons moet saamstaan, anders gaan die owerhede dink ons aanvaar dit so.” Die DA-raadslid Joslyn Johnson het ook die “pikswart water” uit haar kraan gewys. Inwoners wou weet hoe maak ’n mens tande skoon, hoe kook jy kos en hoe shower jy as vuil, stink water oor jou liggaam spoel? Vader Russel Claassen sê: “Dis nie ’n klagte nie. Dis ’n gesondheidskrisis.” Volgens Marisa Brand kan die munisipaliteit nie eens in hierdie basiese reg van sy inwoners voldoen nie. Gehalte Johnson het gesê die water word saans afgesit. Wanneer dit aangesit word, veroorsaak die drukking in die ou pype dat afsaksel loskom. “Dis ongerieflik. Ons damme is almal vol water.” Raadslid Hyrin Ruiters sê egter: “Ek is teleurgesteld in die gehalte van ons water omdat ons onlangs ons suiweringsaanleg opgradeer het. “Huistuine vat ’n enorme klomp water. “Ek het die tegniese afdeling geraadpleeg oor waarom die water sleg ruik en in so ’n toestand is.”