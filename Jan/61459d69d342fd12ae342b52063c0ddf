BEURTKRAG is terug. Eskom het aangekondig fase-2 beurtkrag skop vanaand van 22:00 tot 05:00 in en sal Donderdag voortduur. Dié besluit is geneem weens die vroeë afskakeling van Koeberg se eenheid-1 en ander eenhede wat nog nie terug in werking is nie. "Ons het tans 6 672 MW se beplande instandhouding terwyl nog 12 073 MW se kapasiteit weens onbeplande instandhouding onbeskikbaar is," lui hul verklaring. Eskom het ook weer die geleentheid gebruik om die publiek te vra om kragverbruik te verminder. "Die stelsel bly kwesbaar en onvoorspelbaar. Beurtkrag word as 'n laaste uitweg geïmplementeer om die integriteit van die stelsel te beskerm," sê Eskom.