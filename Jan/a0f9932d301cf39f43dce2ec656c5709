DIS moeilik om ’n groep rugbyspelers gemotiveerd te hou met geen versekering oor wanneer die harde werk op die oefenveld tot speelkans gaan lei nie. Vir Neil Powell, Blitsbok-afrigter, voel dit seker soos sy grootste uitdaging nóg sedert hy amper ’n dekade gelede beheer van die nasionale sewesrugbyspan geneem het. Die Blitsbokke het op 8 Maart 2020 die laaste keer in ’n sewesrugbytoernooi van Wêreldrugby se Wêreldreeks gespeel. Die Covid-19-pandemie het tot die aflas van die res van die toernooi in die 2019-’20-seisoen gelei. Die eerste ses toernooie van die nuwe seisoen (Dubai, Kaapstad, Hamilton, Sydney, Los Angeles en Vancouver) het reeds in die slag gebly. “Dit is ’n moeilike tyd, dit is rêrig ’n moeilike tyd,” het Powell aan Son gesê. “Die ouens brand om weer op die veld te wees. Ek dink motivering is ’n baie moeilike ding, want ons oefen en ons oefen, maar waarvoor oefen jy? “Daar is niks wat 100% bevestig is nie. Die een of twee goed wat so half bevestig is, moes ook weer gekanselleer word as gevolg van die tweede golf van Covid. “Dit bly maar ’n moeilike, uitdagende situasie om die ouens so half engaged, toegewyd en gemotiveerd te hou in hierdie tyd.” Daar is wel ’n bietjie goeie nuus op die horison. Powell en sy span berei hulle nou voor vir ’n toernooi in Spanje. Hieroor het hy gesê: “Dit sal great wees as ons daai toernooi in Spanje kan speel en hopelik nog ’n paar toernooie daarna voordat ons na die Olimpiese Spele (in Tokio, Japan) kan gaan. “Ek dink almal is so half bewus van dié toernooi aan die einde van Februarie. As dit enigsins in ons vermoë is en ons goedkeuring kry van SA Rugby, dan is dit definitief ’n toernooi wat ons sal bywoon. Die Olimpiese Spele in Julie sal dan ses maande weg wees en dit gaan al hoe belangriker word vir ons om wedstryde te speel. “Ons sal dan moet sien of daar ná Spanje nog ’n paar toernooie beskikbaar sal wees om in te kan speel.”