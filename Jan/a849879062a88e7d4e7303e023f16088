TWEE kontrakwerkers van die V&A Waterfront is dood toe hulle in ’n stormwaterskag beland het. Die mans (52) en (22) was besig om aan die put agter die Table Bay Hotel te werk toe die voorval gebeur het, sê Jermaine Carelse, woordvoerder van die Stad Kaapstad se brand-en-reddingsdienste. Volgens Carelse is hulle Dinsdag 18:18 na die toneel ontbied. “Twee werkers was in die put wat agter East Pier-weg geleë is. “Verskeie afdelings van die Stad Kaapstad was by die reddingspoging betrokke. Vasgemaak “Omdat die gebied ook baie toksiese gasse bevat, is die hulp van Epping Training se hazmat-reaksiespan, Spill Tech en ER24-nooddienste ingeroep.” Carelse sê die reddingspan het klas B-oorpakke aangehad. “Hulle is aan toue vasgemaak en in die put laat afsak. Die eerste lyk is net ná 22:00 uitgehaal. Die ander een is ná middernag uitgehaal.” Carelse sê die toneel is aan die polisie oorhandig. Sers. Noloyiso Rwexana, ’n polisiewoordvoerder, het die voorval bevestig. “ ’n Geregtelike nadoodse ondersoek is geopen. “Die ondersoek rondom die voorval wat tot die mans se dood gelei het, duur voort.” 