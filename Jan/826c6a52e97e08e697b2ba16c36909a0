ARSENAL sê manager, Mikel Arteta, meen die feit dat sy spelers nou met meer vryheid speel, is die rede vir Saterdag se 0-4-slagting van West Bromwich Albion in die Engelse Premierliga. Dit is die Gunners se derde sege in ’n ry sedert vrae begin ontstaan het oor die kwessie of Arteta nog die regte man is om dié Londense klub weer ’n krag in Engelse sokker te maak. Met Saterdag se wen het die Gunners die 11de plek op die punteleer ingeneem. Hulle spog nou met 23 punte – 6 punte weg van die kwalifisering-posisies vir volgende seisoen se Europese kompetisies. Arteta het ná die wedstryd gesê hy het sy spelers die opdrag gegee om met die handrem af te speel en dit is besig om vrugte af te werp. “Ek dink ons het voorheen wedstryde verloor waarin ons baie ongelukkig was en die meeste van dit was ons eie skuld. Ons het foute gemaak en het nie goeie dissipline gehandhaaf nie,” het Arteta verduidelik. “Natuurlik moet jy sokkerwedstryde kan wen en nou spog ons met nuwe momentum en energie. Die spelers het die handrem laat sak en ’n mens kan sien hulle speel met meer vryheid. “Dié is die tipe Arsenal-span wat ek wil sien.” Volgens Arteta het die afwesigheid van die beseerde middelveldspeler Thomas Partey van Ghana ’n groot leemte gelos en sy terugkeer na die span in hul opkomende wedstryde sal ook vir ’n groot hupstoot sorg. “Ons het hom gemis. Hy bring iets anders na die span. “Hy het enorme talent, maar het ook die vermoë om die span te transformeer in wat ons wil hê. “Hy voel goed. Hy het nog so twee of drie goeie oefensessies nodig om seker te wees dat hy 100% beskikbaar is om vir ons te speel. As dit die geval is, dan is dit goeie nuus,” aldus Arteta. Arsenal kom nou eerskomende Saterdag in die FA Cup teen Newcastle United te staan. – Reuters