DIE Proteas se vrouespan kom môre in die derde en laaste ODI van hul reeks teen Pakistan te staan en sal poog om skoonskip in die reeks te maak. Hilton Moreeng (afrigter) en Suné Luus (kaptein) se span is met 2-0 voor en het reeds ’n reekssege beklink. Ál die kolwers het tot dusver goeie bydraes gelewer, al voel Mignon du Preez dalk sy is due vir ’n groot telling. Met die reeks in die sakkie kan Moreeng dalk besluit om die res van die spelers in die groep speelkans te gee. Faye Tunnicliffe, Anneke Bosch, Tazmin Brits, Nondumiso Shangase, Sinalo Jafta en Masabata Klaas het nog nie in die reeks gespeel nie. Die Proteas het in albei stryde sover eerste gekolf en Pakistan teen die planke gehad in hul kolfbeurt. Hulle het dan onverklaarbaar die voet van die pedaal gehaal en die besoekers terug in die stryd gelaat. Die veldwerk bly ook ’n probleem en Moreeng het waarskynlik hard met sy span daaraan gewerk. Wolvaardt is een van die sterre en haar dryf- en kaphoue deur die wegkant is iets om te aanskou. Shabnim Ismail is ’n vurige snelbouler wat duidelik alles vir haar span gee. ’n Whitewash sal waarskynlik nie ’n regverdige weerspieëling van die reeks wees nie, maar dis beslis iets waarna die Proteas môre sal streef. Die eerste bal op Kingsmead word 10:00 geboul. PROTEAS GROEP: Suné Luus (kaptein), Laura Wolvaardt, Trisha Chetty, Mignon du Preez, Shabnim Ismail, Lizelle Lee, Aya­bonga Khaka, Masabata Klaas, Nadine de Klerk, Tumi Sekhukhune, Sinalo Jafta, Marizanne Kapp, Lara Goodall, Nondumiso Shangase, Nonkululeko Mlaba, Faye Tunnicliffe, Anneke Bosch, Tazmin Brits.