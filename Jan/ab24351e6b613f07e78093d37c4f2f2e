’N GESIN van Ottery sit op straat nadat die Stad Kaapstad hulle uit hul woonstel gegooi het. Nazeema Williams sê ná ’n brand in hul woonstel wat weens ’n elektriese fout uitgebreek het, moes hulle noodgedwonge die plek verlaat. Volgens Williams het die Stad Kaapstad toe belowe om die woonstel in Rosedale Court reg te maak sodat hulle weer kan intrek. Die gesin sukkel egter al die afgelope twee jaar met die Stad om die woonstel reg te maak – en intussen moet hulle rondswerf vir herberg. Die omgekrapte Williams sê: “Die behuisingskantoor het ons verlede week ingelig dat hulle besig is om die plek reg te maak, maar ánder mense gaan by die woonstel intrek. Aanbly “Ons is ingelig om vir ons ander blyplek te soek. Ons het by my ma in die huis gewoon. “Sy het ses jaar gelede ’n Hop-huis in Pelican Park gekry en ons het in die woonstel aangebly. By die behuisingskantoor het hulle gesê ons kan aanbly. Twee jaar gelede het ’n kortsluiting weens ’n elektriese fout in een van die kamers ontstaan. “Twee kamers het afgebrand en ons is aangesê om uit te trek sodat Stad Kaapstad die woonstel kan regmaak.” Sy en haar kinders is nou op straat en slaap buite in mense se jaart. Hulle het nie ’n vaste plek waar hulle kan woon nie. Nazeema se ma, Shariefa Williams, vertel sy het aanvanklik die woonstel met haar dogter en kleinkinders gedeel. Shariefa sê: “Die brand was nie ons skuld nie. Dit was ’n elektriese kortsluiting gewees. Kinders “As dit nie vir die brand was nie, sou ons nou nog daar gewoon het. “Ons kan nie met die kinders, wat almal onder 16 jaar oud is, op straat woon nie. “Die jongste is drie jaar oud.” Volgens Aidan Karl van den Heever, woordvoerder van die Stad Kaapstad, is die behuisingsdepartement­ bewus van die Williamse se probleem. Van den Heever sê: “Daar is aan die familie verduidelik dat hulle nie langer in die woonstel mag woon nadat hul ma in ’n Hop-huis ingetrek het nie. “As u reeds in ’n Hop-huis woon, kan u nie ook kwalifiseer vir ’n woonstel wat aan die Stad Kaapstad behoort nie. “Dit is onregverdig teenoor die ander mense wat op huise wag. “Verskeie kennisgewings is uitgereik, maar hulle het dit geïgnoreer. Die woonstel word tans reggemaak ná ’n brand en sal aan ’n ander familie toegeken word.”