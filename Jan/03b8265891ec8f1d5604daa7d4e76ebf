DIE skip het geseil vir oorsese rugbyspelers wat verlede jaar nog in aanmerking was om die Springboksewesrugbyspan dalk op vanjaar se Olimpiese Spele te verteenwoordig. Neil Powell, Blitsbok-afrigter, gaan net werk met spelers wat in Suid-Afrika gebaseer is om die perfekte kombinasie te skep om in Tokio, Japan, ’n goue medalje te probeer wen. Met die onsekerheid oor die Britse en Ierse Leeus se toer in Suid-Afrika is gehoop die Springbokke Cheslin Kolbe (Toulouse) en Kwagga Smith (Yamaha Júbilo) sou in aanmerking kom. Selfs Dylan Sage (Montauban) se kans op ’n tweede Olimpiese Spele is daarmee heen. Dié drie het die Blitse in 2016 op die Spele in Brasilië ’n bronsmedalje help wen. “In hierdie stadium is daar nie rêrig iemand aan wie ek kan dink nie. “Ons jaag nie rêrig iemand nie,” het Powell gesê. “Ek dink met dié dat die Britse en Ierse Leeus se toer in hierdie stadium op dieselfde tyd as die Olimpiese Spele plaasvind, sal ons seker maak dat ons nie rêrig na iemand anders as die ouens in Suid-Afrika kyk nie.” Powell en sy bestuurspan maak wel gereed om ’n hele paar Blitsbok-staatmakers van hul Curriebeker-spanne af terug te verwelkom by die sewes-hoofkwartier in Stellenbosch. Hulle is Stedman Gans en Kurt-Lee Arendse van die Bulls, Werner Kok en Zain Davids (Sharks), Ruhan Nel, Seabelo Senatla en Angelo Davids (Westelike Provinsie) en Rosko Specman (Cheetahs). Hierdie Blitsbok-staatmakers word egter eers drie weke ná die voltooiing van die Curriebeker terug in Stellenbosch verwag. “Ons wil hulle baie graag ’n goeie breek gee,” het Powell gesê. “Hulle het ’n relatief lang Curriebekerseisoen gehad, waar hulle nie rêrig oor Desember afgehad of hul familie kon gaan sien nie. “Ek dink dit is belangrik dat ons hulle twee of drie weke af gee voordat hulle hulle weer by ons gaan aansluit.” Powell het egter bygevoeg die terugkerende Blitse sal dan nie deel van die planne vorm om in ’n beplande toernooi in Spanje te gaan speel nie. “Ek dink net dit gee ons weer ’n geleentheid om van die ander ouens te toets wat ons voel nog op die fringes is van die Olimpiese Spele-span,” het hy verduidelik. “Dit is die ideale geleentheid vir ons om so ’n bietjie met ander ouens te werk wat nie normaalweg op die World Series ’n geleentheid sal kry nie en hulle die geleentheid te gee,” het Powell gesê.