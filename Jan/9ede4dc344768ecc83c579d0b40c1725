DIE familie van ’n suikersiektelyer soek antwoorde by die gesondheidsdepartement oor sy dood. Ismail Keraan is op 20 Desember in die Groote Schuur-hospitaal toegelaat nadat sy toon as gevolg van sy diabetes nie genees het nie. Keraan se skoonseun Umayr Isaacs (38) van Lansdowne sê hul familie is stukkend nadat hulle oor sy dood ingelig is 10 dae nadat hy hospitaal toe is. Mishandel Die familie soek nou antwoorde en beweer die mediese personeel het Keraan met die verkeerde medikasie behandel. Die familie beweer ook dat Keraan mishandel is en verwys na merke op sy arm asof hy vasgebind was. Isaacs verduidelik: “My skoonpa het ingegaan vir sy toon en het in ’n body bag uitgekom. “Die hospitaal was veronderstel om sy voet af te sit. Hy moes ook vir ’n biopsie gegaan het, maar hy het niks daarvan gekry nie.” Isaacs sê twee dae voor Keraan se dood het hy na sy dogter se foon gebel en sy woorde het hulle baie ongemaklik laat voel. “My skoonpa wou huis toe kom omdat hy nie reg behandel is nie. Hy het ook gesê hy voel ongemaklik, asof hulle hom as ’n proefkonyn vir iets gebruik. “Die hele oproep is op haar foon opgeneem. Die besluit was om hom daar te los omdat ons gedink het hy wil net nie by die hospitaal wees nie.” Die volgende dag het Keraan se suster na die hospitaal gebel omdat die familie niks gehoor het nie. Hulle is natuurlik ook nie toegelaat om Keraan te besoek nie. “Daai was op 29 Desember. Toe tel die dokter my skoonpa se foon op en verduidelik hy het ’n massiewe aanval gehad nadat hulle hom die verkeerde medisyne gegee het. “Die medisyne het glo sy brein geaffekteer. Ons pa het ’n allergiese reaksie gehad en toe is hy bewusteloos, het die dokter aangegaan om te verduidelik. “Ons het aanhou probeer om die aand te bel omdat ons laat daarvan uitgevind het, maar sonder enige sukses. ’n Nurse het ons gevra om die volgende oggend terug­ te bel.” Die familie moes egter daardie volgende oggend verneem hul pa is oorlede. Isaacs sê dit was nie eens die hospitaal wat hulle gebel het nie. Die polisie het hulle kom wakker klop. “Toe ons by die hospitaal kom om sy goed op te tel, het die nurse sy lighter en sigaret gebring en gesê hy wou nog die vorige aand rook. Kontak “Daai gedeelte verstaan ons ook nie, want volgens die dokter was hy al die oggend in ’n koma. So, ons wil antwoorde hê oor wat nou eintlik gebeur het.” Alaric Jacobs, ’n woordvoerder van die Groote Schuur-hospitaal, bevestig hulle is bewus van die bewerings en sê hulle het reeds twee keer met die familie probeer kontak maak, maar sonder sukses. “Ons wil graag ons meegevoel met die familie deel. “Dit is ook belangrik om te weet kragtens die ramp-regulasies wat deur die nasionale regering uitgereik is, word geen besoeke aan fasiliteite toegelaat nie. “Ons moedig mense aan wat duidelikheid soek oor die behandeling wat aangebied word om die hospitaal te kontak en gebruik te maak van die permanente aanbod om die saak verder te bespreek.”