DIE ma van 'n vierjarige kind van Gugulethu, wat die naweek deur twee pitbulls doodgebyt is, word steeds vir skok en trauma in die hospitaal behandel. Haar seun Milani Keke is doodgebyt toe hy sy bal uit die bure se tuin wou gaan haal. Die honde is intussen deur die Dierebeskermingsvereniging verwyder. Vincent Domingo, sekretaris van die Gugulethu Development Forum, sê hulle staan tans die kind se familie by. "Pitbulls is baie gevaarlik en die eienaars moet aanspreeklik gehou word as sulke dinge gebeur," sê hy. Marizanne Ferreira, 'n diere-aktivis, sê egter onbevoegde eienaars is die rede hoekom pitbulls ’n slegte reputasie het. Ferreira sê pitbulls is eintlik lief vir mense en menslike kontak en sal enigiets doen om hul eienaars tevrede te stel. - SABC 