’N OPKOMENDE musikant tokkel nou ’n vals noot oor hy na bewering ’n fake kitaar gekry het toe hy sy eie kitaar geswop het. Craig Victor van Surrey Estate sê hy het laas jaar ’n advertensie op Facebook geplaas waarin hy sy drie kitare beskikbaar gestel het om te verkoop óf te swop. Volgens hom wou hy ’n beter kitaar koop. Victor (31) vertel ’n local musikant en die leier van die African Progressive Movement, dr. Sebastian Petersen, het hom toe gekontak. Victor sê Petersen het hom meegedeel hy’t ’n Gibson-kitaar wat hy wou swop vir sy Greg Bennett-kitaar. Volgens Victor het hy later uitvind die kitaar wat Petersen hom gegee het, is ’n fake Gibson-kitaar. “Toe ek hom kontak, het hy my onmiddellik geblock,” beweer hy. “Ek het hom eers weer onlangs in die hande gekry. Hy sê hy het nie geweet dis ’n fake kitaar nie, want hy het dit by ’n welbekende kunstenaar gekry. “Ek het egter bewyse dat hy geweet het toe hy die kitaar gekry het dat dit ’n Chinees vervaardigde kitaar is en iets wat hy nie vir my gesê het nie.” Victor sê ’n tweedehandse Gibson-kitaar kan enige iets van R35 000 tot R40 000 kos. Die fake kitaar wat Petersen vir hom gegee het, is volgens hom “waardeloos” en as gevolg daarvan soek hy sy kitaar terug. “My Greg Bennett-kitaar kos plus-minus R10 000 en dit was nog nuut toe ek dit vir hom gegee het. “Ek hoop hy sal dit vir my nog in dieselfde toestand gee wanneer hy dit vir my teruggee.” Petersen speel egter ’n ander deuntjie toe Son hom hieroor om kommentaar nader. Hy sê hy is in die proses om Victor vir laster te dagvaar. “Ek is ’n pastoor en ’n musician en ek is ook ’n leier van my politieke organisasie,” sê hy. “Ek het hom (Victor) nie toestemming gegee om my op Facebook of in die koerante te plaas nie.” Mislei Petersen beweer Victor is ’n con artist wat gedink het hy’t die Lotto se jackpot geslaan toe hy die kitaar sien. Petersen sê: “Ek het hom gesê hy is ’n con artist en mislei mense op Facebook. “Toe hy gesê het die kitaar is fake, het ek hom gevra om my dan ’n authentication certificate te wys – iets wat hy nie gedoen het nie. “Die main issue is dat hy gedink het hy slaan die Lotto se jackpot met ’n R45 000-kitaar, net om uit te vind die kitaar het ’n waarde van R4 000.” Petersen beweer verder Victor se kitaar was gebreek toe hy dit vir hom gegee het en hy moes sowat R3 -000 spandeer om dit reg te maak. “Hy moet my nou eers vergoed vir al die geld wat ek gespandeer het om daardie kitaar reg te maak,” hou Petersen dik.