’N PERSVERKLARING van die Netcare-groep Woensdag lees dat die groep homself reeds staal vir die komende geveg teen die virus wat in Gauteng vir hom voorlê. Die groep benadruk dat hy alles doen wat menslik moontlik is om steeds ’n goeie gesondheidsdiens te lewer. Dr. Richard Friedland van Netcare het gister gesê daar is nou al vier weke in ’n ry ’n duidelike afname van hospitalisasies in die Oos-Kaap. Friedland het ook bygevoeg dat ’n plato van toelatings in die Wes-Kaap waargeneem word. Hy skryf dit toe aan die nuwe lockdown-regulasies wat in plek gestel is, asook die verbod op die verkoop van alkohol wat ongevalle verminder het wat verband hou met geweld en ongelukke. Friedland is egter bekommerd oor die situasie in die Limpopo-provinsie waar daar ’n ongekende toename in hospitaaltoelatings is. Aanvraag Die Netcare Pholoso-hospitaal is tans 100% vol. Friedland sê in KwaZulu-Natal is daar ook ’n groot vraag na hospitaalbeddens. Hy sê dit is al sedert die begin van die nuwe jaar die geval. In Gauteng, soos genoem, staal die groep hom vir die aanvraag wat gaan kom. Netcare het klaar ’n kommerwekkende styging in hospitaaltoenames waargeneem. Die groep het intussen al sy mediese personeellede teruggeroep van vakansies af en verwag dat hulle teen die einde van die week hul volle personeel terug op hul onderskeie poste sal hê.