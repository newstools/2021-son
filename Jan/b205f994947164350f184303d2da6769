’N GESKENK van Kers­vader. Só beskryf Mauricio Pochettino sy aanstelling as die nuwe manager van die Franse spogklub Paris Saint-Germain. Vir dié Argentyn is sy PSG-aanstelling soos ’n droom wat waar geword het. Hy het immers vir ’n lang tydperk sy klubsokker by PSG gespeel en was ook kaptein van dié span. Pochettino is sedert November 2019 sonder ’n werk nadat Tottenham Hotspur hom die deur gewys en met José Mourinho vervang het. “Kersvader het vir my ’n geskenk gegee. Dit is ’n kans vir my om ’n droom te verwesenlik by ’n klub wat ek 20 jaar gelede verteenwoordig het. Regmaak “Ek verstaan waaroor PSG gaan en die tipe spelers wat ons het. Ek weet wat die span se potensiaal is. Daar is uitdagings wat in die toekoms op ons lê en wag,” het Pochettino gesê. Op ’n vraag of PSG daaraan dink om Barcelona se Lionel Messi na dié klub te bring, het Pochettino gesê: “Ons ervaar ’n mal periode, baie vergaderings, ’n oefensessie en dan moet ons regmaak vir ’n wedstryd. “Ons kan in die toekoms hieroor praat, maar enige bekende speler is altyd welkom om hom by PSG aan te sluit. “Leonardo (Araújo, PSG se sportdirekteur,) is in direkte kontak met ons. “ ’n Klub soos PSG het strukture in plek en is altyd op die uitkyk na verskeie spelers. “Ek dink ons sal die beste besluit vir die klub en die span maak.” – Reuters