JAKE White, die hoofafrigter van die Bulls, sal hoop sy span het nie in hul onverwagse Kers­vakansie hul mojo verloor nie omdat hy en sy span ’n tawwe week voor hulle het. Die Bulls was op 12 Desember laas in aksie en moes twee wedstryde misloop weens ’n vlaag Covid-19 wat onder hul spelers en personeel gewoed het. Hul wedstryd teen Griekwas is tot ’n gelykop uitslag verklaar en hul uitgestelde wedstryd teen die Lions, wat op Boxing Day moes plaasvind, vind ook weens Covid eers Woensdag op Loftus Versfeld plaas. Die Bulls se wedstryd teen die Pumas in Nelspruit vind Sondag plaas. Die span het dus twee weke gehad om sy batterye te herlaai. Hy gaan gewis moet uithaal om twee wedstryde in die bestek van vyf dae te speel. White is egter ’n uitgeslape kalant. Die luukse van goeie diepte in die meeste posisies en die feit dat ’n oorwinning oor die Lions hulle sal verseker van ’n tuis-halfeindstryd, kan beteken dat Sondag se wedstryd dalk nie veel betekenis sal inhou nie. Die gewese Springbokafrigter sal dan waarskynlik wéér al sy groot kanonne laat rus voor die halfeindstryde volgende naweek. Die tekort aan aksie oor die laaste drie weke dwing hom dalk om staatmakers soos sy kaptein, Duane Vermeulen, Trevor Nya­kane, Arno Botha, Marco van Staden, Morné Steyn en Cornal Hendricks wel teen die Pumas te kies. As die Bulle egter Woensdag teen die Lions vasval, kan die prentjie heeltemal verander. Die wedstryd tussen die Westelike Provinsie en die Sharks op Nuweland sal dán ’n daadwerk­like impak op die punteleer hê vóór die Nelspruit-wedstryd.