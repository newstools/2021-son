VREDENBURG. – Sowat twee jaar gelede het ’n sekerheidswag haar aan die skouers gegryp en soos ’n hond verjaag van die kliniek waar sy dekades siekes help versorg het. Maar suster Sara Thomas het nie gaan lê nie. Selfs nie met haar appèl teen haar afdanking wat maar net nie rigting kan kry nie, het sy nie van haar doel in die lewe vergeet nie: om die siekes by te staan en te versorg. Son het al in Julie 2019 berig oor die lot van Thomas en die stank vir dank wat sy vir haar meer as 40 jaar diens as ’n verpleegster gekry het. Destyds is sy daarvan beskuldig­ dat sy medikasie sonder ’n voorskrif aan ’n pasiënt gegee het. Maar bewyse van enige so ’n daad is tot op hede nog nie gevind nie, sê haar dogter, Claudine Fredericks. As jy in die Louwville-woonbuurt rondloop en mense uitvra oor Thomas, sal jy sommer gou agterkom dat sy byna almal wat die afgelope 40 jaar daar gebore is, al met een of ander skeet gehelp het. Haar saak mag dalk nog sloer om uitsluitsel oor haar afdanking te kry, maar stilsit is iets wat Thomas nie regkry nie. In hierdie moeilike tye van Covid-19 wat lustig aan die Weskus maai, het sy haar eie onsekerheid op die agtergrond geskuif om inwoners te hulp te snel. Maar om haar aan die praat te kry oor die goeie werk wat sy steeds in haar gemeenskap verrig, is nie ’n maklike taak nie. “Ek is mos maar ’n skaam mens wat nie oor myself kan praat nie,” sê sy. Goeie “Nee, die gemeenskap sal maar namens my moet praat.” En dis juis ook wat lede van die gemeenskap gedoen het. Een so ’n persoon is die plaaslike gemeenskapsleier Martha Samuels wat nie uitgepraat kan raak oor die goeie dinge wat Thomas oor die jare al vir die gemeenskap gedoen het nie. Samuels vertel: “Sy is nie meer by ons by die kliniek nie, maar ek kan enige tyd op haar knoppie druk, dan is sy daar. “Sy is iemand wat uitstekende diens verrig het. “Jy kan haar enige tyd stop en sy sal ’n oor vir jou hê. “As ek dit met my gebede kon regkry, sou ek haar graag terug by die kliniek wou hê.” Nog ’n inwoner, Arnoldus Saulse, sê hulle is destyds op en af Kaap toe om Thomas se saak te beveg. Tot op hede het daar nog geen vordering gekom nie, sê hy. “Daar kan boeke geskryf word oor wat suster Thomas al vir die gemeenskap beteken het,” voeg Saulse by. Fredericks sê ten spyte van al die raw deals wat haar ma gekry het, plaas sy haar gemeenskap steeds eerste. “My ma is soos ’n hond behandel. Medemens “Haar saak sloer nou nog so dat sy nog nie eens haar pensioen gekry het nie en dit is al amper drie jaar later. “Maar ten spyte van alles is sy die een wat in hierdie moeilike tye van Covid haarself agteruit skuif om haar medemens te help,” sê Fredericks.