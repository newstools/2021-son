MARCELO Bielsa weier om Illan Meslier, sy Leeds-doelwagter, die skuld te gee vir Saterdag se Engelse Premierliga-nederlaag van 0-3 teen Tottenham Hotspur. Dié nederlaag hou Leeds in die 12de plek op die punteleer, met 23 punte ná 17 wedstryde. Meslier het onder skoot gekom nadat sy blapse tot twee van Spurs se doele gelei het. Die eerste was toe sy wilde aangee onderskep is en Harry Kane toegelaat het om die eerste doel van die wedstryd vanaf die strafdoelmerk aan te teken. Harry Winks het Meslier se wilde aangee onderskep en die bal na Steven Bergwijn gevoer wat toe deur Ezgjan Alioski in die doelgebied neergevel is. Son Heung-min het Spurs se tweede doel aangeteken. Spurs se derde doel het toe van Meslier se tweede blaps gekom, toe hy die bal oor sy eie doellyn laat val het vanaf ’n kopskoot deur Toby Alderweireld. Bielsa, manager van Leeds, het ná die wedstryd gesê: “Waarna ons moet kyk, is hoe die doelwagter in al die wedstryde speel, nie net na een vertoning nie. Dit was ongetwyfeld ’n fout deur hom, maar gaan kyk na ons ander wedstryde en jy sal sien hoe effektief Illan is.” Soos verwag het Leeds die meeste balbesit gehad teen ’n Spurs-span wat daarvan hou om op die teenaanval te speel. Hulle het kanse geskep, maar kon net nie Spurs se verdediging afbreek nie. “Ons was goed op die aanval. Ons teenstanders het net ’n paar kanse meer as ons geskep en die meeste het van ons foute gekom en ons kon dit verhoed het. “Ons het balbesit verloor wanneer ons momentum opgebou het. “Die fundamentele verskil was die uitvoering,” voer Bielsa aan.– Reuters