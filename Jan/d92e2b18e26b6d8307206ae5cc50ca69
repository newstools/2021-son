DIE regering is te midde van ’n dodelike pandemie aan die slaap gevang. Só reageer die vakverbond Cosatu op die land se entstofplanne. Zweli Mkhize, minister van gesondheid, het Sondag in ’n perskonferensie sy mikpunt aangekondig om 67% van die land se bevolking oor drie fases in te ent om kudde-immuniteit te bereik. Mkhize sê die regering verwag om die Covax-entstof aan die begin van die tweede kwartaal te ontvang, maar hy hoop om reeds in Februarie die eerste besending te kry. Daarmee gaan 10% van die land se bevolking ingeënt word. Verdere planne word egter nog gemaak vir entstof om nog 57% van die bevolking teen die einde van 2021 in te ent. Die regering se planne het min gedoen om Cosatu gerus te stel. Die vakverbond sê in ’n verklaring ’n oortuigende verspreidingstrategie vir ’n entstof moes vroeër ontwikkel gewees het en die regering moes nou al met inentings begin het. Hy sê Mkhize se to-do list van oproepe, bilaterale onderhandelinge, navorsing en goedkeuring moes al in September 2020 gebeur het. “Wat die land gesien het met die minister van gesondheid se onverstaanbare voorligting was leierskap wat aan die slaap gevang is te midde van ’n dodelike pandemie wat die land verwoes. “Dit is duidelik ons het hier te doen met growwe wan­bestuur van die entstof-verkrygingsproses. Werkers in die voorste linie, bejaardes en dié met onderliggende siektes gaan met hul lewe daarvoor betaal.” Die DA het intussen besluit om ’n aansoek te bring ingevolge die Wet op die Bevordering van Toegang tot Inligting (Paia). Vaag Siviwe Gwarube, DA-woordvoerder oor gesondheid, sê dit is om die regering se gedetailleerde entstofplan te bekom “om die integriteit van die proses te verseker”. Gwarube sê in ’n verklaring Sondagaand se voorlegging moes lankal gebeur het en was boonop vaag. “Die vlak van detail wat verskaf is, is wat ’n mens twee maande gelede sou verwag. Nie op hierdie tydstip nie,” sê Gwarube. Prof. Alex van den Heever, ’n gesondheidsekonoom van Wits, het aan EWN gesê die regering se teiken is oor­ambisieus. “Die doelwit om 67% van die SA bevolking teen die einde van 2021 in te ent, is nie meer haalbaar nie,” sê Van den Heever. “Dis grootliks omdat hulle eers die laaste ses weke daaraan begin dink het om met farmaseutiese maatskappye te onderhandel. “Dít terwyl hulle ses maande gelede met gesprekke moes begin het.”