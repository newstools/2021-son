DYSSELSDORP. – “Hy het in my teenwoordigheid gesterf nadat hy ’n hand vol pille gedrink het en die bewaarders ons oproep om hulp amper twee dae ignore het.” Dít is die woorde van Collin Lewis, ’n medegevangene van Johnson “Pollie” de Wee (34), wat op 13 Desember in die George-gevangenis gesterf het. Son het vroeër berig oor De Wee se ouers, wat antwoorde soek oor sy dood in die tronk. Lewis vertel sewe van hulle is op 8 Desember by korrektiewe dienste in Oudtshoorn vir Covid getoets en op 11 Desember vir kwarantyn na die Covid-fasiliteit van die George-gevangenis geneem. “Voordat ons moes ry, het Pollie by die bewaarders gevra om ’n phone call te maak om sy ouers in kennis te stel van die oorplasing. Hulle het gesê ons sal in George geleentheid kry om te bel. “In George het ons gevra, maar is ignore. Pollie het aangedring om met die tronkhoof of areakommissaris te praat, maar dis ook geweier. “Die Saterdagoggend het Pollie weer gevra om sy ouers te bel en te sê waar hy is. Hy het gegil: ‘Ek is moeg! Ek is moeg! Julle mishandel ons. Ons het regte!’ “Hy het toe later ’n hand vol pille gedrink,” vertel ’n emosionele Lewis. Gelos “Ons het aanhoudend by die bewaarders gepleit dat hulle Pollie moet help, want hy’t begin snaaks raak. “Eers vier ure later het een van hulle gekom. Hy’t eerder Pollie nog drie pille gegee om te drink en hom weer net so gelos, hoewel ons aangehou sê het Pollie het ’n klomp pille gedrink.” Pollie se verpletterde ouers sê hulle wag ook steeds op antwoorde van korrektiewe dienste. Volgens Pollie se pa, Sotho Jacobs (60), is sy kind steeds nie begrawe nie. Sotho vertel: “Die onder­nemer het ons meegedeel Pollie is aan Covid dood en sy liggaam is met plastiek toegewrap. “Hoe is dit moontlik dat my seun reeds op 13 Desember dood is en ek op 30 Desember by hulle was en nog nooit gehoor het hy het weens Covid gesterf, behalwe nou deur die ondernemer nie?” Volgens Jacobs se buurman Lekay Stanley (53) het korrektiewe dienste nog nooit berading vir Pollie se ouers gereël ná dit wat hulle moes deurmaak en nadat sy lyk al ’n maand by hulle is nie. ’n Polisiewoordvoerder, sers. Chris Spies, sê die polisie in George het ’n dossier geopen om De Wee se dood te ondersoek. Uitslag Hy sê: “Die ondersoek na hierdie aangeleentheid is in ’n vroeë stadium en ’n geregtelike doodsondersoek is uitgevoer om die oorsaak van dood te bepaal. “Die uitslag van hierdie verslag vorm deel van die polisie-ondersoek.” Volgens Rudi van Heerden van korrektiewe dienste lig hulle familielede daarvan in as inmates positief getoets is vir Covid-19. Van Heerden sê die gevangenes het berading gekry en hulle ondersoek die rede waarom De Wee pille in sy besit gehad het, aangesien die standaardprosedure bepaal hulle moet alle oortreders deursoek wat korrek­tiewe sentrums ingaan en verlaat. Jacobs het sy seun se oorskot op 29 Desember uitgeken, aldus Van Heerden.