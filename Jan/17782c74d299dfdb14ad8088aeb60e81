TWEE vroue is Sondagoggend dood en nog drie mense is beseer in ’n botsing tussen twee karre op Giel Bassonweg in Burgundy Estate. Toe ER24-paramedics en ander noodwerkers op die ongelukstoneel kom, het hulle een van die karre op sy dak op die sypaadjie aangetref. Die tweede voertuig was teen die kant van die pad. Drie vroue en ’n man was vasgekeer in die voertuig wat op sy dak beland het. ’n Man wat in die ander voertuig was, het op die toneel rondgestap. Twee vroue het aan hul beserings beswyk. Een man en ’n vrou was in ’n kritieke toestand. Die ander man is vir geringe beserings behandel. Al drie oorlewendes is na ’n hospitaal geneem. Russel Meiring, ER24-woordvoerder, sê die oorsaak van die ongeluk moet nog vasgestel word.