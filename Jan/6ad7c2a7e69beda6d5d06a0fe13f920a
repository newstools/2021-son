DIE Proteas-vrouespan het hul oorheersing oor hul Pakistanse eweknieë voortgesit, deur Vrydag op Kingsmead maklik met 8 paaltjies in die eerste T20i te wen. Hulle loop nou 1-0 voor in die reeks van drie kitswedstryde. Ongelukkig kon die mans hulle nie nadoen nie. Die Proteas, onder leiding van Quinton de Kock, het Vrydag met 7 paaltjies teen Pakistan in Karatsji verloor. Shabnim Ismail, vurige snelbouler van Suid-Afrika, het Vrydag slegs die vierde vrou in T20i-krieket geword wat 100 paaltjies op haar kerfstok het. Die Kapenaar het 2/20 in haar vier boulbeurte geneem ná Pakistan wéér die loot gewen het en dié slag besluit het om te kolf. Die besoekers het 124/8 in hul 20 boulbeurte aangeteken, met Marizanne Kapp (3/24) en Ismael die tuisspan se beste boulers. In die jaagtog het Tazmin Brits ’n onoorwonne 52 van 54 balle (3x4) geslaan, wat die fondasie was van die beurt. Sy het ’n vennootskap van 69 lopies met tweede paaltjie met Kapp gedeel, wat die Proteas instaat gestel het om die wenteiken verby te steek met nog een boulbeurt oor. Die tweede wedstryd in die reeks vind Woensdag óók op Kingsmead plaas. 