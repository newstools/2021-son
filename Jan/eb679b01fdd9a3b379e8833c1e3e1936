DIE huldeblyke het gister ingestroom ná die afsterwe van Gerard Peters. Die legendariese oud-Saru-senter is Dinsdagaand in die ouderdom van 75 jaar oorlede. Hy sal nie net as uithaler-rugbyspeler onthou word nie. Ná sy speeldae het hy sterk na vore getree as ’n afrigter en spanbestuurder. Benewens sy werk as ’n puik rugbyadministra­teur het hy naam gemaak as ’n rugby- en tenniskorrespondent vir Rapport en Sunday Times. Peters het gespeel vir die Lansdowne-rugbyklub, waar hy die City- en Suburban-rugbyunie verteenwoordig het. Soos baie spelers in Kaapstad wat Saru-kleure wou verwerf, het hy by die Roslyns-klub in die WP aangesluit. Noortjie Khan, destydse president van die WP-Rugbyunie, het Peters oorreed om sy loopbaan daar voort te sit. Peters het sy droom ver­wesenlik en in 1968 Saru-kleure verwerf. Hy het in die vroeë 1970’s teruggekeer na Lans­downe, waar hy in die ’70’s en ’80’s afrigter en bestuurder van Cities se SA Cup-span was. Ná eenwording het hy die Violets-rugbyklub met afrigting gehelp. Volgens Nadir Isaacs, ’n voormalige Saru-losvoorspeler en president van Violets, was Peters ’n vriend. “Gerard was ’n wonderlike persoon,” het hy gesê. “Ek onthou voor die tyd van selfone het hy op ’n Saterdagaand die openbare telefoon in die kafeteria gebruik om match reports en scores na Sunday Times en Rapport in te bel. Hy was ook my afrigter, ’n man van God en ’n ware kampioen. Mag sy siel in vrede rus,” sê Isaacs. Jowa Abrahams was een van Peters se spanmaats in die Saru-span van 1968 en in die Cities-span wat die Rhodes­ Cup die jaar tevore verower het. Hy het Peters as ’n voortreflike senter beskryf. “Ek het hom ontmoet toe ek ’n 20-jarige onderwyser aan die Hoërskool Oaklands in Lansdowne was. Ek is vier jaar ouer, maar ons het later saam in die Saru-span gespeel. Hy was ’n uiters vaardige rugbyspeler. Hy kon teenstanders met sy bedrieglike systap ore aansit en sal onthou word vir sy skepdoele.” Peters word oorleef deur sy vrou, Rachel (68), en vyf kinders, Michelle (48), Morné (45), Gerard jr. (41), Etienne (39) en Barry-John (38).