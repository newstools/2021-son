DIE uitslae wat Roger Federer in 2021 op die tennisbaan kan bewerkstellig en nie sy ouderdom nie, sal bepaal wanneer hy die tuig as beroepspeler gaan neerlê. Só sê Todd Woodbridge, voormalige dubbelspellegende van Australië, oor die 20-malige Grand Slam-wenner se verwagte terugkeer van ’n besering. Federer gaan nie in vanjaar se Australiese Ope in aksie wees nie, maar beoog om ná dié toernooi en eerste Grand Slam van die jaar sy terugkeer te maak. Federer is nou 39 jaar oud en sommige voel hy moet maar die handdoek ingooi. Woodbridge meen egter die Switser het nog genoeg tennis in hom oor om dié jaar Wimbledon te gaan wen. “’n Speler van sy statuur... Op ’n sekere punt wanneer jy nie meer wen nie, dan begin jy dink waarom jy net die kwarteindronde van toernooie haal wanneer jy daaraan gewoond is om in die eindstryd te speel,” sê hy in ’n onderhoud met Channel 9. “Dit gee nie dieselfde inspuiting van adrenalien soos altyd nie, en dit is wanneer jy begin dink of jy nie iets anders met jou lewe moet begin doen nie.” Federer se laaste kompeterende wedstryd was in die halfeindronde van laas jaar se Australiese Ope. Hy het sedert 1999 nie deelname aan dié toernooi misgeloop nie. Woodbridge glo Federer se groot doele sal dié jaar wees om in die Olimpiese Spele en in Wimbledon te speel. Hy meen hy staan ’n goeie kans om albei toernooie te wen, as hy fiks bly. – Reuters