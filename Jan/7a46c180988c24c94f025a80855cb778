’N MAN van Dysselsdorp wat aan moord op sy broer skuldig bevind is, is dié week in die Oudtshoorn-streekhof agt jaar gevangenisstraf opgelê nadat hy skuldig gepleit het. Christopher Moos (28) het in sy pleitverduideliking gesê hy het die betrokke dag saam met vriende gedrink en later huis toe gegaan om nog geld vir drank by sy ma te gaan vra. Beswyk Hy en sy jonger broer Deon het gestry toe sy ma nie vir hom geld wou gee nie, waarna hy ’n mes gegryp en blindelings na sy broer begin steek het. Sy broer het aan die meswonde beswyk en Moos het hom toe aan die polisie gaan oorgee. Streeklanddros Daniel Boks het vir vonnisoplegging in ag geneem dat hy skuldig gepleit en berou toon oor wat hy gedoen het. Moos is tot agt jaar gevangenisstraf gevonnis, waarvan drie jaar vir vyf jaar opgeskort is.