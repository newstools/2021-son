TERWYL Suid-Afrika gereed maak om met die eerste fase van inentings teen die corona-virus te begin, kon wetenskap­likes nog geen bewyse vind dat die beskikbare entstowwe teen die nuwe variant gaan werk nie. Prof. Salim Abdool Karim, voorsitter van die interministeriële advieskomitee oor Covid-19, het Maandag in ’n webinaar gesê baie wetenskaplikes wêreldwyd doen navorsing oor die doeltreffendheid van entstowwe teen die nuwe variant, maar ’n klinkklare antwoord is nog nie beskikbaar nie. Karim sê wel dis nie nodig om die land se benadering tot entstowwe te verander nie. Prof. Willem Hanekom, direkteur van die Africa Health Research Institute (AHRI), is dit eens met Karim. Hanekom sê dit kan belangriker wees om die entstof in mense se arm te kry as om eers navorsingsvrae te beantwoord. Absoluut “Ons immuniteitstelsel is uiters slim. Al kan daar klein veranderings in die virus wees en al kan teenliggaampies nie so goed aan hulle bind nie, kan daar wel kompensasie in ander dele van die immuniteitstelsel wees wat die entstof sal toelaat om steeds te werk,” sê hy. “Sommige sê: ‘Wag eers met die entstof totdat ons meer oor die virus weet,” maar ek sê: ‘Absoluut nie.’ “As ek vandag die entstof kan kry, sal ek dit vat.” Dr. Alex Sigal, ook van die AHRI, sê die wêreld het die virus onderskat. Sigal sê die virus het hom by die mense aangepas en dit moet ’n rede tot kommer wees dat dit ’n manier gevind het om vorige teenliggaampies te ontduik. “Ons moet bekommerd wees en die navorsing hieroor versnel,” sê Sigal. Karim sê die nuwe SA variant (501Y.V2) is nou die dominante een in die land; dit versprei vinniger en is sowat 50% meer oordraagbaar. Weens die nuwe variant het dit die Wes-Kaap in die tweede vlaag net 54 dae geneem om 100 000 gevalle te bereik. Dít in vergelyking met die 107 dae wat dit die Wes-Kaap in die eerste vlaag geneem het. In KwaZulu-Natal, die episentrum van die tweede vlaag, het dit 33 dae geneem om 100 000 gevalle te bereik. Dít teenoor die 54 dae van die eerste vlaag. Karim verduidelik die nuwe­ variant is nie dodeliker nie en daar is min verandering aan die hospitaal- en sterftesyfers. “Die huidige data dui aan dit veroorsaak nie erger siekte nie, maar plaas groot druk op hospitale,” sê hy. “Ons kan binnekort ’n styging in sterftes sien net weens die gebrek aan hospitaalbeddens en die druk op die gesondheidsorgstelsel.” Zweli Mkhize, minister van gesondheid, sê die getalle is intussen besig om af te neem, maar dis te vroeg om nou al te celebrate. Mkhize sê die gesondheidsorgstelsel is steeds onder baie hewige druk. Hy sê op 16 Januarie was daar in die sewe vorige dae ’n styging van 18,3% in hospitaaltoelatings. Suurstof Amper 18 000 pasiënte is op 16 Januarie al opgeneem; 2 472 van hulle was in ICU, 1 117 was aan ventilators gekoppel en 5 580 het suurstof nodig gehad.