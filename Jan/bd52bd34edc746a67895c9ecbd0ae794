NIE alle taxi-pendelaars gehoorsaam die Covid-19-reëls nie; sommige is nog hardkoppig oor die protokol. Kommer heers ook onder sommige oor die Covid-19-regulasies vir taxi’s omdat mense dit nie oral gehoorsaam nie. Volgens Ntomboxolo Makoba-Somdaka, woordvoerder vir die Wes-Kaapse minister van vervoer, Bongi­nkosi Madikizela, word daar sedert die begin van die 2020-feestyd ’n Covid-19-bewusmakingsveldtog gevoer. Sy voeg by: “Almal wat van openbare vervoer gebruik maak, moet hul masker dra en te alle tye toesien dat daar goeie ventilasie is. “Wanneer die bestuurder die taxi oorlaai, kan passasiers dit deur die USSD-stelsel rapporteer.” Besuthu Ndungane, streekleier van die taxi-vereniging Codeta, voel as daar ’n behoefte is om die kapasiteit te bespreek, moet die regering met die lugdiens begin. “As hulle nie oor die lugdiens gaan praat nie, dan is daar niks om te bespreek nie.” Hy voeg by dat hulle aan die begin ontsmettingsmiddels van die regering ontvang het, maar dié is sedertdien uitgeput. “Ons moet nou maar vir commuters sê om hul eie sanitiser saam te dra en te gebruik voordat hulle in die taxi klim. “Die regering moet dalk na die paartie kom en kyk hoe hulle die bedryf die beste kan help,” aldus Ndungane. Volgens Makoba-Somdaka is die sanitasie die munisipaliteit se verantwoordelikheid. In die Kaapse Metro is miljoene reeds bestee om te verseker dat die open­barevervoer-wisselaars skoon gehou word. Angus McKenzie, voorsitter van die vervoerkomitee van die Stad Kaapstad, verduidelik: “Elke openbarevervoer-wisselaar in die Kaapse Metro word gereeld ontsmet en skoongemaak. “Dit sluit in taxi ranks soos Bellville en Langa en die Kaapstad-stasie.” Felicity Purchase, maycolid vir vervoer, bevestig: “Die Stad Kaapstad is verantwoordelik vir die sanitasie van die taxi-ranks. “Ons het ’n diensverskaffer aangestel om die toilette by die taxi-staanplekke skoon te maak.” Volgens Purchase is tydelike omheinings ook by van die taxi-ranks opgerig en sanitiser is by die fasiliteite beskikbaar. “Daar is ook megaphones by 30 van die grootste fasiliteite. Die sekuriteitswagte by dié plekke gebruik dit daagliks om pendelaars bewus te maak van social distancing en om hul masker te dra.” In Stellenbosch is pendelaars die laaste paar maande gehelp met sanitasie en veiligheidsbewusmaking. Stuart Grobbelaar, woordvoerder van die Stellenbosch-munisipaliteit, sê mense wat openbare vervoer gebruik, het ook ’n verantwoordelikheid om seker te maak dat die taxi-bestuurders die regulasies gehoorsaam. “Dis moeilik om alle aspekte van menslike gedrag te polisieer. Ons moedig passasiers dus aan om verantwoordelik te wees.” Padblokkades In Drakenstein, wat die Paarl en Wellington insluit, is taxi-eienaars en -verenigings self verantwoordelik vir die sanitasie van taxistaanplekke en om te verseker dat passasiers hul masker dra. Ernest Saayman, waarnemende direkteur van gemeenskapsdienste in die Drakenstein-munisipaliteit, sê: “Taxi-eienaars en -verenigings is daarvoor verantwoordelik dat die regulasies nagekom word.” Hy sê padblokkades word beplan om mense te dwing om die regulasies na te kom. McKenzie sê drywers speel ’n kritieke rol om te verseker dat passasiers sanitise en masker dra.