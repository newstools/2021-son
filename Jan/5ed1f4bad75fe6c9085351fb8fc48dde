HOEWEL onafhanklike skole 'n besluit geneem het om na aanlyn lesse oor te skakel nadat die heropening van skole uitgestel is, blyk dit dat een privaat skool in Johannesburg 'n uitsondering is. Helpmekaar-kollege in Braamfontein, Johannesburg, het 'n nuusbrief aan ouers gestuur dat ál 1 200 seuns op Maandag 18 Januarie by die skool moet aanmeld. In die nuusbrief sê die skoolhoof, JP van der Merwe, hulle sal streng Covid-19-protokolle handhaaf en kinders wat simptome het, moet by die huis bly. Ongeag die Covid-19-beperkings, beplan die skool 'n hele kalender vol events. Daar is onder meer 'n konsert vir graad 8-leerders op Vrydag 22 Januarie en 'n koorkamp vir die Saterdag en Sondag van 23 en 24 Januarie op die kalender. Die onafhanklike skolevereniging van Suid-Afrika (Isasa) het 'n beroep op alle skole gedoen om buitemuurse aktiwiteite soos oriëntasiekampe en sporttoernooie te kanselleer, en vra dat klasse aanlyn geskuif word. Reginah Mhaule, adjunkminister van basiese onderwys, het Vrydagoggend aangekondig skole sal op 15 Februarie heropen omdat die land steeds in die greep van Covid-19 se tweede golf is. Hulle sou op 27 Januarie heropen het. Sommige onafhanklike skole het vandeesweek heropen, maar die meeste sal op 18 Januarie weer hul deure oopmaak. Mzwandile Matthews, adviseur van Angie Motshekga, minister van basiese onderwys, sê die departement het met onafhanklike skoolliggame gekonsulteer oor die besluit om die heropening van skole uit te stel."In ons konsultuasie met die NAIS [die Nasionale Alliansie van Onafhanklike Skole] en Isasa is besluit dat hulle die skole wat reeds geopen het, sal oorreed om die nuwe protokolle na te kom. "Ongelukkig kan ons hulle nie opdrag gee nie. Ons hoop dat hulle dit sal heroorweeg," het Matthews gesê. Die NAIS sê hy is tevrede met die besluit om die heropening uit te stel. Ebrahim Ansur, sekretaris-generaal van die NAIS, sê hulle het saamstem met die besluit en hulle het hul lede in kennis gestel om dit na te kom, hoewel dit groot gevolge vir skole sal hê, maar die gesondheid van kinders en personeel kom eerste. "Terwyl skole gesluit is, sal die meeste onafhanklike skole wat by hulle geregistreer is, voortgaan met aanlyn lesse. Terwyl skole fisies gesluit is, gaan die meeste van ons skole die aanlyn programme aanbied.” -News24