DIE Proteas sal voel hulle is steeds voor ná twee dae se spel in die tweede toets in hul reeks teen Sri Lanka. Sri Lanka (150/4) is met 5 lopies voor, maar het net 4 paaltjies staande. Suid-Afrika het Maandagoggend op 148/1 gaan voortkolf – nog 11 lopies agter Sri Lanka se 157 almal uit. Dean Elgar was op 92* en Rassie van der Dussen op 40*. Albei het hul mylpale sonder enige moeite behaal, maar Van der Dussen (67) se paaltjie het ’n ineenstorting ingelui. Elgar (127), Faf du Plessis (8), Quinton de Kock (10), Temba Bavuma (19) en Wiaan Mulder (7) het almal in ’n japtrap hul paaltjie verloor. Die tuisspan se aanvangsboulers, Anrich Nortjé (13) en Lungi Ngidi (14), moes toe die kastaiings uit die vuur krap. Dit het Suid-Afrika in staat gestel om uiteindelik by 302 uit te kom. Mark Boucher (afrigter) sal egter glad nie tevrede wees met hoe sy kolfspan gevou het nie. In een stadium was hulle in ’n stewige posisie met hul telling op 218/2. Sri Lanka se Vishwa Fernando, ’n linkshandige naatbouler, het beïndruk met die swaai en wip wat hy uit die Wanderers-baanblad kon haal. Hy het in die proses sy eerste vyfpaaltjie-oes in sy loopbaan gekry en kon spog met syfers van 5/101. Vasgeskop Sri Lanka was vroeg in sy kolfbeurt met die rug teen die muur. Ngidi het in die derde beurt Kusal Perera (1) se houtwerk versteur. Die ervare Dimuth Karunaratne en Lahiru Thirimanne (31) het daarna vasgeskop. Hulle het 85 om die tweede paaltjie aangeteken voordat Ngidi van laasgenoemde ontslae geraak het. Die talentvolle middelkolwer Kusal Mendis het toe sy derde agtereenvolgende duck van die reeks behaal. Ngidi het dat De Kock hom agter die paaltjies vang. Die debutant Minod Bhanuka (1) het Mendis kort daarna na die pawiljoen gevolg. Hy wou ’n haakhou van Nortjé speel, maar Keshav Maharaj het hom op die middebaan briljant gevang. Karunaratne (91*) en die paaltjiewagter Niroshan Dickwella (18*) kolf Dinsdagoggend voort.