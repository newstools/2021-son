SIYA Kolisi wil graag die Westelike Provinsie se getroue ondersteuners iets gee om oor te glimlag. Dít wanneer die Streeptruie Saterdag die Sharks in ’n halfeindstryd van die Curriebeker-kompetisie op Nuweland aandurf. Die WP-kaptein het Donderdag in ’n aanlyn konferensie gesê: “Die fans was nog altyd baie lojaal teenoor ons, selfs al het dinge soms rof gegaan. “Dit kan dalk ons laaste game op Nuweland wees en ons wil die fans iets gee om oor te smile. “Daar is soveel mense wat ’n groot geskiedenis het op Nuweland en dit beteken rêrig baie vir hulle­. “Ons is die groep wat gekies is om die hoofstuk af te sluit en beskou dit as ’n groot eer. “Ons wil dus seker maak dat ons in die geskiedenis onthou word as die span wat goed gevaar het.” Kolisi stem saam dat die Bok-loskopstut Steven Kitshoff (Covid-19-protokolle) geweldig baie gemis gaan word, nie net vir sy verwoestende skrumwerk nie, maar ook vir sy werk by die afbreekpunte. Die Kapenaars se lostrio van Kolisi, Juarno Augustus en Johan du Toit gaan in ’n hewige stryd by die afbreekpunte gewikkel wees teen hul eweknieë van die Sharks, Dylan Richardson, Sikhumbuzo Notshe en Henco Venter. “Ja, dis nie net die Sharks se losvoorspelers wat goed by die afbreekpunte is nie, daar is ’n paar ander spelers wat ’n groot bedreiging by die breakdowns gaan inhou,” het Kolisi laat hoor. “Persoonlik sien ek dit as ’n wedloop. Die persoon wat eerste by die afbreekpunte gaan opdaag, gaan die oorhand kry. “Ons het kliphard aan ons werk by die breakdowns geskaaf. Daar is manne wat hul hande gou op die bal wil kry, maar daar’s ander maniere om die bal daar te wen. Hy sluit af: “Die belangrikste ding is vir almal om op die klein dinge te fokus en alles sal sodoende in plek val.”