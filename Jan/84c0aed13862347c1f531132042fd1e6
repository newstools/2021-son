ROTAS The Rapper reik vandag twee singles uit wat hom baie na aan die hart lê. Die 20-jarige rapper, wie se regte naam Rodney Goliath is, sê “Thinking About You” en “Ek Sal Survive” is songs wat geïnspireer is deur gebeure in sy lewe. Rotas vertel hy is nie bang om sy hart In sy musiek te ontbloot nie. “Ek skryf altyd songs wat uit my eie ervaring kom. Die song ‘Thinking About You’ is baie spesiaal. “Ek het dit neergepen ná my break-up. Dit beskryf hoe ek ná die break-up gevoel het.” Hy sê “Ek Sal Survive” het hy geskryf toe hy deur ’n moei­like tyd gegaan het. “Dit is ’n song van motivering. Dit het my herinner dat hoewel ek deur uitdagende omstandighede gaan, is daar mense wat selfs deur nog moeiliker uitdagings gaan. Sakeman “Dit gee jou ook die versekering dat hoewel jy deur ’n donkerte gaan, is God daar om jou deur die omstandighede te help. “Jy is nooit alleen nie.” Jy kan “Thinking About You” en “Ek Sal Survive” sommer nou op YouTube gaan luister of dit aflaai op Apple Music, Google Play, Deezer of Spotify. Dié tweedejaarstudent in drama is nie net passievol oor sy musiek nie, hy is ook ’n slim sakeman. Hy vertel hy verkoop sy eie reeks merchandise soos kepse, buffs, T-hemde en bucket hats vanuit ’n winkel in die Paarl. “Terwyl ek wag vir die kampus om weer te begin, skryf ek natuurlik nog musiek en leer oor volhoubare beleggings.” Sien julle, ek sê julle mos dié bra is slim!