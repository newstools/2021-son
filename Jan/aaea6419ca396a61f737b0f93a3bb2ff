DIE Manchester United-legende Rio Ferdinand wil na die klub terugkeer – dié keer as coach. Ferdinand het in sy 12 seisoene by Old Trafford 14 titels gewen. Die 42-jarige Brit het in 2015 sy stewels weggepak. Die voormalige kaptein van Engeland het sedertdien uitsaaiwerk gedoen, asook in die kryt geklim om boks op te neem. Ferdinand het gister gesê hy is gereed om met ’n loopbaan as ’n coach te begin en hy is beskikbaar om lid te wees van Ole Gunnar Solskjær (bestuurder) se tegniese span. Solskjær het reeds voormalige spanmaats soos Michael Carrick en Darren Fletcher nader getrek. Dan het Solskjær ook sir Alex Ferguson se voormalige coach van die eerste span Mike Phelan ingespan. “Ja, natuurlik sal ek belang stel (in die coaching-rol),” het Ferdinand verklap. “Luister, ek is lief vir Man United. “Dit is so eenvoudig soos dit. Weet jy wat ek bedoel? “Jy gaan na Man United en jy speel 12 jaar daar. “Jy kan jouself nie keer om op die klub verlief te raak nie. So, die geleentheid om in ’n ander kapasiteit vir die klub te werk is iets wat my nogal baie opgewonde maak. “Dit is beslis ’n gesprek wat ek sal hê, want ek is baie lief vir die klub wat ’n groot rol in my loopbaan gespeel het. “Watter rol? Ek is nog nie seker nie, maar ja, ek is definitief oop vir onderhandel en om iets uit te werk,” het Ferdinand gesê. – AP