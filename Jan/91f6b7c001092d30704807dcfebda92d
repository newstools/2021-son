HAAI, Sonlanders. Danksy oom Boesman se skelmpie, Janice, besef oom Andrew met ’n skok dat antie Gertruida heel moontlik agter haar man se dood sit. En heel waarskynlik met die hulp van hul plaaslike polisiehoof, Jan Rabies. Oom Andrew is vasbeslote om haar vir haar daad te laat boet... maar hoe gaan die oom haar aan die confess kry? Geniet nou die slothoofstuk van EL­DRIDGE JASON se “Oulik en Lillik”. OOM Andrew se asem jaag toe hy by antie Gertruida en oom Boesman se voorhekkie tot stilstand kom. Sy bors brand van die vinnige stap. Sy lyf gaan nog dae lank seer wees, daarvan is hy oortuig. Jan Rabies se polisievoertuig staan ook voor in die pad. Skaamteloos. Voel vere om by ’n vrou te gaan kuier wie se man nog nie eens onder die grond is nie. Maar dis ’n saak dié wat afgehandel moet word. Hy voel in ’n mate verantwoordelik vir Boesman se dood. As hy nie saamgespeel het in die twee se egskeiding-gekonkel nie, sou Boesman dalk nog geleef het. Oom Andrew kyk op na die massiewe huis. Alles aan die huis is oordadig: die dubbelverdieping- kasarm van ’n huis drup van te veel geld. Hy sug en stoot die hekkie oop. Hierdie is die lewe wat hy Gertruida nooit in ’n honderd jaar sou kon gee nie. Die lewe waarvoor sy bereid is om moord te pleeg. Hy stap tot by die voordeur en lui die klokkie. Byna oombliklik gaan die deur oop. ’n Jongerige meisie geklee in daai swart-en-wit bediende-outfits staar uit die hoogte na hom. “Die miesies-hulle het nie kos vir jou nie,” sê sy kil. Werk maar net in ’n mansion, maar verbeel haar baie, dink oom Andrew vies. “Ek is nie hier vir oorskietkos nie,” sê oom Andrew ewe koud en skuur verby haar. “Halieha,” sê die meisie. “Oom kan mos nie net hier inbars nie.” “Halie-já,” antwoord oom Andrew sarkasties. “Ek het so pas en jy en watter army gaan my keer? Waar is jou mêrrim?” “Niemand is my mêrrim nie. Sy is my mevrou,” antwoord die meisie astrant. “Meisiekind,” sê oom Andrew kwaad en swaai sy wysvinger kwaad in haar rigting. “Ek het nou nie tyd vir woord-vir-woord speel nie.” Die meisie sluit haar kake, vou haar arms en gluur hom aan. Oom Andrew besef ’n oudpresident sal nou meer sy samewerking aan die Zondo-kommissie gee as wat hierdie meisie van hulp gaan wees. Hy swaai om en stap die lang gang af. Hy hoor hoe sy agterna trippel, maar kyk nie om nie. In die verte hoor hy ’n vrolike gelag en hy stap met lang treë in daardie rigting. In ’n massiewe vertrek sit antie Gertruida en Jan Rabies heel cosy op ’n peperduur leerbank. Die twee spat uitmekaar uit toe hulle oom Andrew gewaar. “Jammer, mevrou, hy het net ingebars,” maak die meisie agter oom Andrew haastig verskoning. “Ek sal later met jou hieroor praat, Cecilia,” antwoord antie Gertruida kil. “Jy kan maar gaan.” Cecilia gee vir oom Andrew ’n paar panga-kyke voordat sy omdraai en wegstap. “Jy is darem vroeg om te kom simpatiseer,” sê Jan Rabie en maak sy keel skoon. “Is dit nie onsensitief om nou al te wil kom bok nie?” “Ek kan vir jou dieselfde vra,” kap oom Andrew terug. Dan sien hy die bak ys waarin ’n bottel sjampanje pryk. “Wat vier julle? ’n Suksesvolle moord?” Jan Rabies vlieg op, wit van woede. “Hoe durf jy? Die arme vrou se man is skaars dood, en jy maak sulke wilde aantygings?” “En wat van jou arme vrou wat dink jy werk weer onnodiglik nagskof?” kap oom Andrew terug. “Jy hoef nie skofte te werk nie, maar hier hom kry ek jou in die arms van ’n vrou wat nog nie eens ’n halwe dag ’n weduwee is nie. ’n Weduwee wat almal gemanipuleer het ten einde haar man dood te maak.” “Waarvan praat jy?” vra Jan Rabies. Sy arrogansie is aan die kwyn. ’n Kepie van kommer het hom tussen sy oë tuisgemaak. “Ek het maar die buurdorp se polisie gekontak en hulle is sterk op pad,” antwoord oom Andrew. “Maar siende dat ons tyd het, kom laat ek jou vertel van die vrou met die vele maskers wat daar langs jou sit.” Jan Rabies se bek hang oop soos wat hy na oom Andrew se vertelling luister. Hoe langer oom Andrew vertel, hoe verder weg van antie Gertruida skuif Jan Rabies. Hy vlieg op en begin op en af stap. Hy vee die sweet van sy voorkop af. “Ek kan nie glo ... Ek ... Gerty, hoe kon jy? “Nou die aand toe ek wou kom kuier, toe sê jy jy het ander planne. Min te weet dat jy jouself as iemand anders opgedress het om jou eie man te vermoor.” Antie Gertruida vlieg ook op. Haar oë blits. Sy lyk skoons lelik van kwaad wees. “Ken julle van honger gaan slaap? Wel ék ken dit. “Ék het arm grootgeword en gesweer dis ’n lewe wat ek nooit weer gaan deurmaak nie. “Ná al Boesman se dinge wat ek moes deurmaak, sy gekindmaak in ons huwelik, sy ongoddelikke suinigheid en gekonkel om my kaal uit die huwelik te laat stap... dink julle wragtig ek moes net handjies gevou agteroor sit en vir die Here vra om met hom af te reken?” “Maar moord?” hyg Jan Rabies die woorde uit. “Móórd! Om te dink ek wou skei en ...” Jan Rabies bly meteens stil en kyk skuldig na oom Andrew. “Moenie sleg voel nie,” antwoord oom Andrew. “Ek is ook vir ’n fool gevat. In my jonger dae en selfs nou, terwyl ek ’n uitgegroeide ou man is wat van beter behoort te weet. “Gertruida draai jou om haar pinkie en laat jou glo dat jy jouself om daai pinkie gedraai het.” Oom Andrew draai na antie Gertruida. “Ek voel jammer vir jou. Ten spyte van al die klomp geld wat jy met mag en mening wou beskerm, was jy ’n bitter arm mens. Doerie jare was ons Oulik en Lillik. “Ek wil van hierdie geleentheid gebruik maak om jou formeel in te lig dat ons nou f*kk*l van mekaar is nie.” Antie Gertruida se gesigsuitdrukking is so lelik die makeup kan dit nie wegsteek nie. “Wie gaan julle twee ouballies glo?” vra sy. Oom Andrew lag, haal sy selfoon uit sy broeksak en hou dit omhoog. “Ek het darem by vandag se kinders geleer van tegnologie,” sê hy. “My foon mag lillik wees, maar elke liewe woord is record. “Die enigste makeup wat jy in die tronk gaan kry, is om jou tronk kooi op te maak.”