VAKANSIEGANGERS by Weskus-kampplekke moes oppak KAMPEERDERS by Lambertsbaai-karavaanpark in die Cederberg-munisipaliteit, Papendorp en Strandfontein in die Matzikama-streek, asook die Trekoskraal-kampeerplek in die Saldanhabaai-munisipaliteit is op Nuwejaarsdag die trekpas gegee. Dié stap van die onderskeie munisipaliteite is met gemengde gevoelens ontvang. Luidens die Facebookblad Strandfontein: Juweel van die Weskus word vakansiegangers nou na ’n algemene vergadering uitgenooi. 'n Amptenaar van die Matzikama-munisipaliteit skryf op die groep: “Hy het nie gekom om (Covid-19-) regulasies te bespreek nie, maar net om kampeerders in te lig dat Matzikama ’n hotspot is en dat Vredendal-hospitaal vol is.” Hy vra kampeerders ook om die kampterreine in Papendorp en Strandfontein te verlaat. Indien hulle dit nie doen, sal wetstoepassingsbeamptes en die polisie hul werk moet doen. Die inskrywing lui verder dat dit groot ontevredenheid onder kampeerders veroorsaak het. In Trekoskraal is kampeerders met boetes en waarskuwings bedien. Hulle is ook aangesê om die terrein teen Sondag (vandag) te verlaat. Die kampterrein is langs die strand in die Vredenburg-area geleë. By die Lambertsbaai-karavaanpark het die kampeerders teen die karre geskop toe hulle ingelig is dat hulle die terrein moet verlaat. Een van die kampeerders het gevra dat die amptenare van die Cederberg-munisipaliteit eers ’n lasbrief moet bring voordat sy oppak. Brian Blaauw, waarnemende bestuurder van strategiese dienste by dié munisipaliteit, sê voordat pres. Cyril Ramaphosa vlak 3 van die nasionale inperking aangekondig het, is hulle in kennis gestel dat van die kampeerders nie maskers dra nie en dat van hulle nie skoonmakers wou toelaat om ontsmetting van die openbare toilette en areas te doen nie. “Ons het besef dat ons ’n groot risiko loop, want ons twee provinsiale hospitale beskik oor slegs ses beddens vir Covid-19-pasiënte. Die beddens word reeds deur bejaardes opgeneem. Ons het ook slegs drie ventilators by die twee hospitale vir meer as 36 000 mense.” Blaauw sê elke kampeerder is skriftelik in kennis gestel dat hulle die terrein moet ontruim. “Ons was bereid om mense se geld terug te betaal, maar hulle het ook die opsie gehad om die geld oor te dra as krediete vir 2021 se kampjaar. Almal het die tweede opsie gekies.” Volgens Blaauw het die munisipaliteit al sy oorde gesluit om te verhoed dat mense in groot groepe byeen kom. “Die besluit is gemaak om mense se lewens te spaar.”