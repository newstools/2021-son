LARRY King, die ikoniese Amerikaanse geselsprogramaanbieder, is in die hospitaal opgeneem met Covid-19. CNN, King (87) se jare lange werkgewer, het ’n bron na aan die familie aangehaal wat bevestig het King is al vir ’n week in die Cedars Sinai-hospitaal in Los Angeles. King ly aan tipe 2-diabetes en het ’n lang geskiedenis van mediese kwale, insluitend hartaanvalle, longkanker en angina, ’n mediese toestand wat ontstaan weens verminderde bloedvloei na die hart. Die legendariese TV-man is een van die mees herkenbare mense op Amerikaanse TV en word veral onthou vir sy kenmerkende opgerolde hempsmoue, veelkleurige dasse, kruisbande en ’n groot bril. In sy roemryke loopbaan het hy al sedert 1974 onderhoude gevoer met verskeie Amerikaanse presidente, sowel as wêreldfigure soos Yasser Arafat en Wladimir Poetin, asook met celebrities soos Frank Sinatra, Marlon Brando en Barbra Streisand. King het Larry King Live vir 25 jaar op CNN aangebied en het in 2010 afgetree. Hy’t voortgegaan om op sy website onderhoude te voer en in 2012 het hy die program Larry King Now op Ora TV begin aanbied. – EWN