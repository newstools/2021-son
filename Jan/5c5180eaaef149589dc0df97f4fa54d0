“HY WAS passievol oor rugby, people’s person wat baie lewens op en van die veld geraak het.” Só beskryf die ontslape William “Balla” Croy (67) se dogter, Inge, die legen­dariese Westelike Provinsie Platteland-kaptein se lewe. Talle van Balla se voormalige WP Platteland-spanmaats en ander rugbylui het Donderdag ’n drive/walkthrough-gedenkdiens voor sy huis in Bellville-Suid bygewoon. Hartaanval Inge is Croy se enigste kind. Sy is ook die Weste­like Provinsie-rugbyspan se fisioterapeut. Sy het aan Son bevestig haar pa is ná ’n hartaanval dood. Balla is ook vroeër vir nierversaking behandel. “Ek sal hom altyd onthou as ’n pa wat baie lief was vir rugby. As kind het ek altyd tydens sy speeldae gewag vir hom om uit ’n lynstaan vir my te wink. “Hy sou my altyd ná ’n wedstryd, wanneer ek diens as fisio vir die WP verrig het, bel met sy ontleding,” het Inga gesê. Croy se vrou van 42 jaar, Barbara, het hom beskryf as iemand wat altyd sy beste vir almal wou gee. “Hy het altyd my opinie oor iets in ag neem. Sy passie vir rugby het oorgeborrel. Hy sou byvoorbeeld nooit ’n wedstryd van Tygerberg misloop nie en was by die veld voor die derde span begin speel het,” vertel sy. Croy het meer as 100 wedstryde vir WP Platteland gespeel en word as een van die beste kapteins beskou. Al kon hy nie die gesogte SA Beker as kaptein wen nie, het hy die span in 1989 se halfeindstryd teen Tygerberg aangevoer. Bertram Vraagom, jare lange vriend en WP Platteland-spanmaat van Croy, het in ’n huldeblyk gesê: “Ek het nog nooit iemand ontmoet wat so passievol oor rugby was nie. “Sy spanmaats en die span was vir hom alles. “Hy het vir ’n baie lang tyd sy lewe gereël rondom rugby. Hy was baie reguit en party mense kon dit nie hanteer nie. Wat jy gesien het, was wat jy gekry het.” Begrawe Peter Jooste, WP Rugby-raadslid en Tygerberg­legende, het in sy huldeblyk Croy as ’n warrior beskryf wat altyd onthou sal word vir sy passievolle bydrae tot rugby. Croy word Donderdag van 10:30 uit die St. John’s Anglican-kerk in Bellville-Suid begrawe.