SEAN Everitt, afrigter van die Sharks, sê sy span het ’n aansienlike hupstoot gekry met die vertoning van jong spelers soos die skrumskakel Jaden Hendrikse en die haker Fez Mbatha. Benewens dié twee, het Aphelele Fassi (heelagter) ook Saterdag in Durban puik gevaar in sy span se Curriebeker-oorwinning met 47-19 oor Griekwas. Hangskoppe Everitt sal hoop vir meer van dieselfde wanneer die Sharks Saterdag op Nuweland teen die Westelike Provinsie te staan kom. Everitt was vol lof vir sy skakelpaar van Curwin Bosch en Hendrikse. Die 20-jarige Hendrikse se sterk punt is sy vermoë om akkurate hangskoppe agter die oond uit te voer. Met ’n speler van die kaliber van Sanele No­hamba op die plaasvervangerbank, spog die span van Durban met twee skrumskakels van gehalte in sy groep. “Bosch en Hendrikse was takties baie goed met hul skopstewels. “Daar is ’n goeie broederskap binne-in hierdie groep,” het Everitt gesê. “Ons wou die foute van die vorige twee weke regstel. Ek moet die spelers se karakter prys. Hulle probeer elke week hul bes. “Ek weet soms verloop dinge nie volgens plan nie. Teëspoed is alles deel van die groeiproses en ek moet hulle prys vir die manier waarop hulle die druk weerstaan het. Everitt sê oor Fassi se vertoning: “Aphelele bring baie energie na die span. Hy is gevaarlik van agter af en het ’n groot verbetering getoon nadat hy verlede week sy terugkeer van ’n besering gemaak het. “Daardie drie van hom aan die einde wys watter talent hy besit. Aangegryp “Hy is ’n wonderlike speler en bring beslis ’n X-faktor na die span. Ons is regtig gelukkig met waar ons nou met hom is. “ ’n Ander jong speler wat beslis sy kans aangegryp het, is Mbatha. “Dit was die eerste keer dat hy in die beginspan ingesluit is. “Fez het ’n groot rol gespeel. “Ons vaste vyf was onder hewige druk en ek het gedink hy het hom uit­stekend van sy taak gekwyt.”