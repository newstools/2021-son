DIE polisie ondersoek ’n klag van moord en een van poging tot moord nadat bendegeweld in die woongebied Broadlands Park opgevlam het. Mense in die woongebied sê dit was baie stil oor die Kerstyd. Mense sê ook as die polisie meer patrollies in die omtrek uitvoer, sal die skollies nie op die hoeke van die strate rondhang nie. Die eerste skietvoorval het Maandag 01:00 plaasgevind. Volgens kapt. FC van Wyk, ’n polisiewoordvoerder, is die polisie na ’n skiettoneel uitgeroep. Toe hulle op die hoek van Finkstraat en Wildegansweg kom, het hulle ’n 18-jarige man daar gevind met verskeie skietwonde. Die jong slagoffer, , het op die toneel aan sy wonde beswyk. Veg Daar is nog niemand in verband met die voorval in hegtenis geneem nie. Nog ’n man (33) veg om sy lewe nadat hy Dinsdag­oggend omstreeks 01:50 in Finkstraat geskiet is. Hy is in sy bene gewond. Niemand is nog in hegtenis geneem nie. Jan Frieslaar, voorsitter van die Strand se GPF en gemeenskapsleier van Broadlands Park, sê die polisie moet meer patrollies in die area doen. “As die polisie ’n man kan arresteer wat vir sy kind melk gaan koop het, hoekom kan hulle nie ook teen die skollies optree wat laatnag op die hoeke van die strate staan nie? “Ek doen ’n beroep op die SAPD en die metropolisie om meer te patrolleer.” Mense met inligting kan lt.kol. Franklin Plaatjies by 082 469 3359 bel of die Stop Misdaad-nommer by 086000 10111.