SUID-AFRIKA se Deejay Kriel was gisteroggend (SA tyd) nie opgewasse teen die ystervuiste van Felix Alvarado van Nicaragua nie. Al het hy dapper teruggeveg, het Alvarado sy IBF-ligvlieggewigtitel suksesvol verdedig toe hy Kriel ná 99 sekondes in die 10de ronde met ’n tegniese uitklophou verslaan het. Alvarado, wat bekend is vir sy magdom uitklophoue, het nou sy 31ste geveg binne die bestemde tyd gewen. Dit was ook Alvarado se 18de agtereenvolgende oorwinning sedert hy in 2014 teen Juan Carlos Reveco van Argentinië verloor het. Alvarado het ná die geveg aan verslag­gewers gesê hy het geweet dit gaan ’n baie moeilike geveg wees. “Ek het Kriel met ’n haakhou neergeslaan, maar dit was ’n hou wat ek self nie eens verwag het nie. Daarna het ek sy energie getap deur hom teen die toue vas te pen met kombinasiehoue.” Dit was die eerste keer dat Kriel uitgeslaan is. Hy het nou 2 van sy 19 gevegte verloor. Vir Kriel beteken dié nederlaag nie die einde van die wêreld nie en sy Suid-Afrikaanse fans kan seker wees dat hy sterk sal terugkom in sy volgende geveg.