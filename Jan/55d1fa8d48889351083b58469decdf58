BAFANA Bafana se Percy Tau gaan dalk uiteindelik die kans kry om te wys hy kan saam met die groot honde in die Engelse Premierliga blaf. Brighton and Hove Albion is luidens berigte nogal erg desperaat om sy Suid-Afrikaanse invoerproduk te herroep om te help om relegasie uit die Engelse Premierliga te vermy. Brighton leen Tau (26) tans aan Anderlecht uit. Graham Porter, Brighton se manager, wil nou egter sy leentydperk kortknip. Tau sukkel nog om ’n werkpermit te kry omdat hy nie ’n Europees geregistreerde speler is nie en omdat Bafana Bafana nie onder die beste 50 lande op die beheerliggaam Fifa sê wêreldranglys is nie. Maar die Verenigde Koninkryk se besluit om die Europese Unie te verlaat kan hom egter ’n gaping gee om hom by Brighton aan te sluit. Tau moes die laaste twee en ’n half seisoene as leenspeler vir die Belgiese klubs Royale Union Saint-Gilloise, Club Brugge en Anderlecht speel. Aangeteken Sy ervaring op klub- en internasionale vlak kan nou help om hom uiteindelik as ’n Seagull te laat registreer. Tau het tot dusver in die Belgiese klubseisoen 4 doele­ in 14 wedstryde vir Anderlecht aangeteken. Luidens KickOff.com het Brighton hom vir R50 miljoen by Mamelodi Sundowns gekoop. Daar is ander klubs wat Tau by Brighton wil koop, maar met die Seagulls wat tans sukkel, wil hulle hom ’n kans gee om ’n moeilike seisoen te kom help red.