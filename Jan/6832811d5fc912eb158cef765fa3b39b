DIE familie van ’n 17-jarige seun van North­pine wat twee weke gelede­ in Abbotsdale aangerand is, soek geregtigheid. Keagan Visagie het saam met sy twee nefies by hul oupa se huis gekuier toe die liederlike voorval plaasgevind het. Sy ma, Jacqueline Vi­sagie, wat saam met hulle gekuier het, sê sy moes op 13 Januarie terug huis toe gaan en het die seuns (15, 16 en 17) agtergelaat om na hul oupa om te sien. Dieselfde aand het sy die skoknuus ontvang dat haar stil seun grusaam aangerand en op pad na die hospitaal is. Jacqueline vertel ’n meisie het glo by die huis opgedaag terwyl die seuns daar was. “Volgens die seuns het dit gelyk asof die meisie gejaag word en sy het water gevra,” vertel Jacqueline. “Die een neef het haar toe uitgestoot en gesê sy kan nie net so in die huis in loop nie.” Dis tóé dat die seuns drie mans buite gewaar het. Geskok Jacqueline sê toe die seuns later die aand buite gesit het omdat dit warm is, het hulle die drie sien terugkom met ’n panga, ’n rottang en ’n gholfstok. “Geskok het die twee neefs begin hardloop na ander familie om alarm te gaan maak en ook om die gevaar weg van die oupa se huis te vat,” sê Jacqueline. Keagan het ná ’n hele ent moeg geraak en omdat hy ook ’n kniebesering het, het die jongens hom ingehaal en gevang. Hy is grusaam met die wapens aangeval. Volgens sy ma het haar seun nog gevra: “Ouens, wat het ek vir julle gemaak?” Hulle het glo geantwoord met: “Vanaand vrek jy ...” Hulle het egter die aftog geblaas nadat ’n inwoner op hulle geskree het. Keagan is na die Swartland-hospitaal vervoer en later na die Tygerberg-hospitaal oorgeplaas. Hy het reeds twee operasies aan sy hand ondergaan. Sy emosionele ma sê sy kan nie glo dat hulle dit aan haar seun gedoen het nie. “Hy is glad nie ’n moeilikheidmaker nie,” sê sy. Keagan het nog baie pyn en ontvang behandeling ná die traumatiese ervaring. Sers. Noloyiso Rwexana, ’n polisiewoordvoerder, het die aanval bevestig. “Drie verdagtes van 20, 28 en 29 jaar oud is in hegtenis geneem en het 18 Januarie in die hof verskyn op aanklag van poging tot moord. “Hulle is steeds in aanhouding en sal na verwagting op 10 Februarie in die hof verskyn vir ’n borgtogaansoek,” sê Rwexana.