TREY Songz was weer in boeie! Die “Slow Motion”-sanger is Sondag gearresteer nadat hy by ’n kragmeting tussen die Kansas City Chiefs en Buffalo Bills in die Arrowhead-stadion, Missouri, met ’n polisieman ’n onderonsie gehad het. Ek lees op TMZ ander fans het Trey lelike aanmerkings toegesnou en hy het hulle toe gevra om hul mond te hou. Ooggetuies het aan die publikasie vertel ’n polisieman het sonder enige uitlokking met die 36-jarige ster hardhandig geraak. Trey het homself toe na bewering verdedig. Padgee Die video op TMZ se site wys duidelik hoe die cop die ster byna omduik en hoe die ster probeer keer. Dan lyk dit asof Trey die polisieman op die kop slaan en hom in ’n headlock probeer kry. Maar dan word die ster gearresteer. In die clip kan ’n mens ook hoor hoe ander fans skree die cop moet van die sanger af padgee. Toe nog cops opdaag, het die fans gevra hulle moet eerder hul kollega pleks van Trey arresteer. Trey is aangekla van betreding, verset teen arrestasie en dat hy ’n polisiebeampte aangerand het. In 2016 is hy ook aangekeer vir aanranding, maar hy het skuld erken op klagte van rusverstoring. Waar was Trey se sekuriteitswagte? As hulle daar was, moet hulle beslis in die pad gesteek word.