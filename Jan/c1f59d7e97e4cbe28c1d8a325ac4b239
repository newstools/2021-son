DIE familie van ’n man wat in sy huis vermoor is, voel sy reputasie word deur die modder gesleep. Vincent Bartes (58) se broer Ian sê voordat daar enige bespiegelinge is oor hoe sy broer doodgemaak is en wie hom doodgemaak het, moet mense eers na die feite kyk. Vincent is Sondagaand in sy huis in Welgelegen, Parow, vermoor. Ian het na Son uitgereik oor hulle as familie voel daar word allerhande stories versprei. Dis nadat ’n stripper onder meer in verband met sy moord gearresteer is. Die einste stripper het glo gereeld by Vincent se huis gekuier. Hieroor is Ian egter glad nie beïndruk nie. Gemartel Hy het wel aan Son bevestig sy broer is op ’n baie wrede manier doodgemaak. Volgens Ian is sy broer vasgebind en hy is gemartel en gesteek. Hy sê: “Hierdie is ’n diep persoonlike saak en ons as familie is in rou. “Die omstandighede rondom Vincent se dood is ook uiters hartseer en disturbing­. “Ons is natuurlik in skok oor die verlies van Vincent.” Volgens Ian weet hulle drie van sy broer se vriende het Sondagaand die sokker-wedstryd by sy huis gekyk kort voor hy vermoor is. Hy sê die vriende is net voor 21:00 huis toe om die curfew te gehoorsaam. Kort hierna is Vincent dood in sy huis gevind. Ian verduidelik: “Die polisie het ons in kennis gestel dat ’n neighbour oorkant die pad van Vincent ’n sekuriteitsmaatskappy gebel het om ondersoek in te stel. “Sy het ’n disturbance by sy huis gesien en ook gesien hoe iemand met sy kar wegjaag. “Die sekuriteitsmaatskappy het Vincent dood in sy huis aangetref. “Die polisie is tans besig om die saak te ondersoek en ons is nie in ’n posisie om enige verdere inligting bekend te maak nie.” Ian sê al wat hulle nou soek, is antwoorde, want sy broer het niks gedoen om só te moet sterf nie. “Vincent het dit nie verdien nie. Hy was ’n goeie man en sy doodstyding was onverwags. “Hy was ’n liefdevolle enkelouer, ’n broer wat omgegee het en ’n wonderlike vriend. Hy sal sekerlik gemis word. “Die omstandighede rondom Vincent se dood is baie verdag. “Ons vra dat die polisie toegelaat word om hul werk te doen sodat geregtigheid vir Vincent kan geskied,” sê Ian hartseer. Diefstal ’n Woordvoerder van die polisie, sers. Noloyiso Rwexana, het bevestig die voorval het Sondagaand tussen 21:00 en 22:00 in Genl. Hendrik Schoeman­straat in Welgelegen 2, Parow, plaasgevind. Die polisie ondersoek sake van moord, huisroof en motordiefstal. Rwexana vertel: “By die aankoms van die polisie by die adres het hulle ’n man in die huis aangetref met sy hande en voete vas­gebind. “Hy het steekwonde aan sy liggaam gehad en is op die toneel dood verklaar.” Rwexana sê vier verdagtes – drie minderjariges van 16 en 17 jaar oud en ’n vrou van 21 – is vir sy moord gearresteer. Sy bevestig die vier het gistermiddag laat in die hof verskyn. Ian sê hulle as familie het verkies om nie hof toe te gaan nie omdat hulle nie wil weet wie hul broer vermoor het nie.