ROBERTSON. – Dit is baie hartseer dat jy nie meer jou geliefdes wat as gevolg van Covid-19 gesterf het ’n ordentlike goodbye kan gee nie. Son het die laaste ruk funerals bygewoon van baie mense wat weens die pandemie afgesterf het. Saterdag het ’n ma en haar kids nie die voorreg gehad om vir oulaas vir hul daddy in sy pragkis tot siens te sê nie. Sy gesin is gebroke en sê hul pappie is te skielik van hulle weggeruk. Die gesin sê die pa was nog die een oomblik gesond en die volgende moment was sy stem doodstil. Nog ’n familie wat al twee geliefdes weens Covid-19 verloor het, praat oor die reëlings rondom begrafnisse wat in dié tyd noodgedwonge moes verander. “Ons het dan nog voor die Covid mooi goodbye aan onse familielede gesê. Dan het almal ’n spreekbeurt gekry. “Maar nou werk dinge nie meer so nie,” sê die emosionele familielid. Die streng Covid-19-maatreëls maak ’n hartseerdag nog swaarder vir geliefdes. In die verlede was daar familie of vriende wat die oorledene se kis na sy laaste rusplek kon dra en ook ’n laaste blom in die graf kon gooi. Nou nie meer nie. Selfs die prediker of dominee word nie meer naby die graf toegelaat nie. Wanneer die laaste stof gegooi moet word, doen die undertaker dit in die pastoor se plek, juis om distance mooi te handhaaf. Begrafnisondernemers stel dit baie duidelik dat die familie en vriende ’n veilige afstand van die graf en mekaar moet handhaaf. Slegs die ondernemer se personeel word toegelaat om die kis na die graf te dra. Volgens ’n ondernemer, Samuel Pretorius, is dit noodsaaklik dat alle Covid-19-protokolle gehandhaaf word. Hy sê hy sorg dat social distancing te alle tye toegepas word.