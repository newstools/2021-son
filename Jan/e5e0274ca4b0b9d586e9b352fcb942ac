DIE nasionale regering het weer die bal laat val – hierdie keer rakend die verkryging van die Covid-19-entstof. Só beweer die DA – en hy wil nou die regering dwing om meer inligting oor die verkryging van die vaccine te verskaf. Die DA-leier, John Steenhuisen, het Maandag in ’n digitale perskonferensie gesê hulle gee pres. Cyril Rama­phosa sewe dae om al die relevante inligting te verskaf, anders gaan hulle die regering hof toe sleep. Steenhuisen sê Ramaphosa moet al die details oor die entstofprogram verskaf, onder meer details oor die lewering van die entstowwe en hoe dit deur die land na elke provinsie versprei sal word. Steenhuisen meen die regering se prioriteite is deurmekaar omdat hy sy energie vermors het op kwessies wat geen uitwerking in die geveg teen die virus sal hê nie. “As jy ’n polisieminister (Bheki Cele­) het wat helikopters ontplooi om strande te patrolleer en surfers te arresteer, sit jy met ’n groot probleem,” sê hy verder. Stadig Volgens hom is die koste om die entstof te verkry nie ’n probleem nie. Hy betwyfel egter hoe die regering te werk gegaan het met dié proses en sê die regering was te stadig om op te tree om die entstof te verkry. Steenhuisen beweer die regering het eers ’n paar dae gelede tot aksie oorgegaan om die entstof te kry. “Dit wil sê die regering het die land heeltyd mislei toe hy gesê het hy het al verlede jaar die proses afgeskop. “Geld vir vaccines is glad nie ’n kwessie nie,” hou Steenhuisen vol. “Al was dit ’n kwessie, die privaat sektor sou die shortfall binne ’n oogknip opmaak, al moet dit die heropening van die ekonomie kos. “Die kwessie hier is prioriteite. “Die vaccine sal nooit meer kos as die skade wat die lockdown klaar aan ons ekonomie gedoen het nie.” Op ’n vraag oor hoekom die DA dan die hele tyd self so stil was oor dié kwessie, sê hy die regering doen nou alles onder ’n wolk van geheimhouding. “Daar is geen oorsig nie,” voeg Steenhuisen by. “Dis baie moeilik om inligting van die nasionale regering te kry en dít moet verander. “Dit is verstommend dat die president nie vrae (van die media) vat nadat hy die nasie toegespreek het nie.”