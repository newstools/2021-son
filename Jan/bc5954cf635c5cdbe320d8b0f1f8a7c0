DIE lopies vloei nie so vrylik van Zubayr Hamza se kolf as waaraan ’n mens die afgelope paar jaar gewoond geraak het nie, maar Ashwell Prince, afrigter van die Cape Cobras, glo hulle gaan eersdaags weer vloei. Hamza, Cobras-kaptein, en Prince het die media vandeesweek toegespreek voor hul Momentum-eendag­beker-veldtog wat môre in Potchefstroom begin. Die 25-jarige Hamza het verlede seisoen sy buiging vir die Proteas gemaak en kon in vyf toetse net een vyftigtal aanteken. Hy het daarna sy plek in die nasionale span verloor. Hy het egter weer sy mojo in die plaaslike eendagkompetisie gevind deur 582 lopies teen ’n gemiddeld van 58,2 aan te teken. Dit het twee honderdtalle en drie vyftigtalle ingesluit. Hamza se peil in plaaslike 50-boulbeurt-krieket die afgelope twee seisoene is skitterend. Hy het in dié tydperk 892 lopies teen 59,47 per beurt aangeteken. Hamza se treftempo van 91,02 is net so indrukwekkend. Hy het volgens sy standaarde egter hierdie seisoen lelik gefaal en kon nie ’n enkele vyftigtal in die meerdaagse kompetisie slaan nie. “Ons weet wat hy kan doen en ons back hom,” sê Prince. “Hy het verlede jaar ons kolflys amper op sy eie gedra en ons is vol vertroue dat hy soortgelyke vertonings vir ons kan lewer. Ons soek egter ’n kollektiewe poging en kan nie net op een of twee manne staatmaak nie.” Hamza sê: “Ek is gelukkig met waar ek is in terme van my geestestoestand en wat vaardighede betref. Ek is definitief nié gelukkig met my vertonings in die vierdagkompetisie nie. “Ek het hard van die veld af gewerk. Dis ’n nuwe kompetisie dié, so dis ’n vars begin vir my. Ek het onlangs ’n paar beurte in die middel gehad (in opwarmingswedstryde) wat belangrik was en ek sien uit daarna om goeie vertonings in die middel te lewer. “Ek het goed gespeel in verlede seisoen se kompetisie, maar dis iets van die verlede. Dis nou tyd om nuwe vertonings te lewer.” Die Cobras speel môre in hul eerste wedstryd teen die Lions. Cape Cobras: Zubayr Hamza (kaptein), Aviwe Mgijima, Benjamin Ward, Christiaan Jonker, Corbin Bosch, Imraan Manack, Janneman Malan, Jason Smith, Jean du Plessis, Jonathan Bird, Nandré Burger, Onke Nyaku, Pieter Malan, Siyabonga Mahima, Tony de Zorzi, Ziyaad Abrahams.