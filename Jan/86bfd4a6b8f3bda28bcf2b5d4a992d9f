DIE Proteas is nog onseker wat om van die kolfblaaie te verwag wanneer hulle van môre in Karachi in die eerste van twee toetse teen Paki­stan te staan kom. Suid-Afrika het in 2007 laas daar getoer, maar dit was voordat enige van die huidige spanlede internasionale krieket gespeel het. Destyds was die kolfblaaie kolwervriendelik, maar Mark Boucher, die Proteas se afrigter, en sy bestuurspan gaan waarskynlik moet keuses maak op grond van wat hulle sien op die oefenkolfblaaie op die buiteveld. Daar is reeds gefluister dat omgekeerde swaai dalk ’n rol gaan speel in die reeks. Dit kan egter lol, aangesien spelers mos nie meer spoeg aan die bal mag smeer soos wat die gebruik was nie – Covid-19-voorkomingsmaatreëls verhoed dit. Faf du Plessis, voormalige Protea-kaptein en een van die span se min kolwers van wêreldgehalte, sê egter hulle beraam planne teen die draaiers, veral teen die bybreekbouler Yasir Shah. “Uit ’n draai-oogpunt, as jy na die subkontinent kom, is die teorie soos wanneer ons in Suid-Afrika speel as ons teen die naatboulers speel en mis. “As hy ’n goeie bal boul en dit verby jou kolf draai, moet jy dit as ’n goeie bal beskou en probeer goed speel,” verduidelik Du Plessis. “Maar dit gaan ook daaroor om seker te maak dat jy na twee of drie maniere kyk om van strike af te kom. “Die uitdaging is wanneer ’n draaier baie dot balls boul. Jy sit vas en jy kan nie van strike af kom nie en hy boul in ’n goeie area. Yasir Shah is baie goed daarmee. “Hy het regtig goeie beheer. As jy hom toelaat om na jou te boul, sal hy regtig goed na jou boul. “Jy moet seker maak dat jy planne het om of enkel­lopies van hom af te kry of om lopies te kry deur grenshoue te slaan.” Keshav Maharaj sal SA se draaier wees met óf George Linde óf Tabraiz Shamsi wat in aanmerking sal kom as die Proteas met twee draaiers wil speel. PROTEA-GROEP: Quinton de Kock (kaptein), Temba Bavuma, Aiden Markram, Faf du Plessis, Dean Elgar, Kagiso Rabada, Dwaine Pretorius, Keshav Maharaj, Lungi Ngidi, Rassie van der Dussen, Anrich Nortjé, Wiaan Mulder, Lutho Sipamla, Beuran Hendricks, Kyle Verreynne, Sarel Erwee, Keegan Petersen, Tabraiz Shamsi, George Linde, Daryn Dupavillon, Marco Jansen.