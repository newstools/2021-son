ARSENAL se manager, Mikel Arteta, is deesdae ’n happy chappie – nie net vir sy eie onthalwe nie, maar ook oor sy kaptein, Pierre-Emerick Aubameyang. Die Gaboenese striker het twee doele in Maandag se sege van 3-0 oor Newcastle United in die Emi­rates-stadion aangeteken. Die jong Bukayo Saka het die Gunners se ander doel behaal. Volgens Arteta is hy sommer baie opgewonde oor sy kaptein, want hulle praat gereeld oor die rol wat Aubameyang as leier moet speel. Hulle praat ook oor die belangrikheid om op dreef te bly as groot aanvallende wapen. Boonop is Aubameyang se doele van onskatbare waarde vir die span van Londen. Trots “Ek gesels gereeld met hom en ondersteun hom,” verduidelik die Spanjaard. “Hy neem baie van die verantwoordelikheid op sy skouers. “Hy’s soms baie krities oor homself en hy’s bewus van sy rol in die span. Ek is trots op hom.” Arteta is ook gepols oor die Mesut Özil-sage nadat dié verskanste Duitse spelskepper uiteindelik die groen lig gekry het vir ’n skuif na Fenerbahçe in Turkye. Arteta het gesê hy wens Özil net die beste toe vir die nuwe hoofstuk in sy loopbaan. “Mesut se gehalte gaan baie gemis word,” het Arteta toegegee. “Hy is ’n spesiale speler wat ’n groot geskiedenis by die klub het.” – AP