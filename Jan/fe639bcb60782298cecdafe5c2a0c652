DIE polisie in die Oos-Kaap het ’n taakspan saamgestel om die verdagtes op te spoor wat ’n aantal vuurwapens gesteel en ’n plaashuis in die Fort Beaufort-omgewing aan die brand gesteek het. Kapt. Khaya Tonjeni, ’n polisiewoordvoerder, sê 'n 72-uur-reaksieplan is ook in werking gestel nadat die polisie Sondag om 02:30 ’n oproep ontvang het oor ’n huisbraak. Hy sê toe die polisie op die toneel aankom, het hulle die huis in vlamme gevind. Die eienaar was nie tydens die voorval by die huis nie. Tonjeni het ’n beroep gedoen op mense met inligting om hul naaste polisiekantoor of die ondersoekbeampte, Kholeka Mbambeni, by 082 388 9344 te bel. Intussen is 10 busse al die afgelope drie maande aan die brand gesteek. Busse van AB350 is Vrydagaand in Engcobo geteiken.  Weziwe Tikana-Gxothiwe, Oos-Kaapse LUR vir vervoer, het die aanvalle, wat miljoene rande se skade aangerig het, veroordeel. -AlgoaFM 