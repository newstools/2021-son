MATRIEKSENTRUMS trek nou na 'n einde met die nasien van verlede jaar se matriekeksamenvraestelle. Nasieners by 177 sentrums regoor Suid-Afrika het op 4 Januarie met die merkwerk begin en sal na verwagting Vrydag 22 Januarie klaar wees. Volgens die departement van basiese onderwys het 45 272 (94.6%) van die nasieners aangemeld om te merk. Die departement noem dat die aantal nasiers, wat positief getoets het vir die corona-virus, kommerwekkend is. Altesaam 312 nasieners het positief getoets en sewe is aan die virus dood. Die meerderheid van die provinsies het Dinsdag reeds hul merkwerk voltooi. Drie provinsies sal hulle s'n oor die volgende twee dae klaar maak. Die opname van punte vind regoor nege provinsies plaas deur 611 mense in 34 sentrums. 