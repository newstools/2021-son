DIE Bulls het ’n fiksheidghoeroe van Japan aangestel om hulle voortaan die fiksste span in die land te maak. Hitoshi Ipponsugi is Maandag deur die Pretorianers bekend gestel as hul nuwe hoof van atletiese prestasie. Volgens die Bulls is die Japanner se aanstelling ’n eerste in SA Rugby. Dis deel van die “Bulls-familie” se voortdurende evolusie. Gestudeer Ipponsugi, wat as Ippon bekendstaan, het die afgelope 10 jaar ’n bekende en gerespekteerde figuur in die Japanse rugbybedryf geword. Hy het sportafrigting en sportwetenskap aan die Universiteit van Canberra gestudeer. Jake White, die Bulls se direkteur van rugby, het Ipponsugi die eerste keer ontmoet toe hy die krag-en-kondisionering­afrigter van die Superrugby-span die Brumbies was. In 2013 het Ippon teruggetrek na Japan, waar hy ’n rol by Kubota Spears as die hoof van atletiekpres­tasie aanvaar het. ’n Jaar en ’n half later het hy na die Mitsubishi Dyna­Boars verhuis om die rol van hoof van krag en kondisionering te vervul, voordat hy in 2017 die hoof van fisieke prestasie by Toyota Verblitz geword het. Terwyl hy by Verblitz was, het hy baie nou saam met White gewerk. White was destyds die hoofafrigter. White het Ippon na die Bulls verwelkom. “Ippon-san is volgens my ’n visioenêr en die beste in sy vakgebied. Ons is geëerd om hom by ons stelsels te laat aansluit. “As hoof van atletiese prestasie sal hy ons span kondisioneringafrigters lei en verantwoordelik wees vir die algehele kondisionering en prestasie van ons spelers. “Die belangrikste deel van sy rol sal wees om te ver­seker dat die kondisionering van die spelers die styl van rugby wat ons op enige tydstip wil speel, komplimenteer.” Ippon het die feestyd in Pretoria deurgebring waar hy en sy gesin hulself in hul nuwe huis gevestig het. Hy het amptelik op 1 Januarie vanjaar begin werk.