STELLENBOSCH het behoorlik sy geluk gery om Kaizer Chiefs se wenlopie stop te sit toe die spanne vandag met 0-0 gelykop gespeel het in die Danie Craven-stadion. Steve Barker (coach) het vier veranderinge aangebring vir die stryd teen die Amakhosi, wat sy vorige drie liga-wedstryde gewen het. Hulle was Robyn Johannes, Sibusiso Mthethwa, Ashley du Preez en Stanley Dimgba. Ondanks Stellies se twee goeie kanse in die tweede helfte, sal Barker-hulle waarskynlik ongelukkig wees - veral nadat hulle met 2-3 deur Baroka in ‘n vorige stryd geklop is. Die tuisspan se goalie, Lee Langeveldt, het ook ‘n paar belangrike stukkies keerwerk uitgevoer om sy span te help om daai waardevolle punt te verseker. Daar moet ook genoem word dat Stellies se defense nie te wafers was om die gevaarlike Samir Nurkovic met sy kragspel in toom te hou nie. Dit was juis Nurkovic wat die eerste kans van die wedstryd geniet het, maar sy poging was maar power en het Langeveldt nie juis probleme verskaf nie. Dimgba het voor die halfuurmerk laat waai met ‘n vurige skoot, maar die bal is reguit na Daniel Akpeyi in die doelhok. Júnior Mendieta het net voor rustyd ook erg drooggemaak met sy poging. In die tweede helfte het Stellies ook goeie karakter getoon en gewys hy swig nie sommer onder druk nie. Barker sê dit was ‘n welverdiende punt teen die Soweto-reus. “Drie punte sou egter beter gewees het,” het die breier ná die stryd gesê. “Ek dink as jy ons twee doelkanse in ag neem, moes ons ook minstens ‘n doel gekry het,” het hy bygevoeg. 