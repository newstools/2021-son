WANNEER Beauden Barrett weer ’n All Black-trui oor sy kop trek, moet die nommer 10 agter op sy rug pryk. Barrett moes laas seisoen weer die losskakel-posisie aan Richie Mo’unga afstaan. Ian Foster, die All Blacks se breier, het besluit om voort te gaan met sy voorganger, Steve Hansen, se idee van twee spelskeppers op die veld deur Barrett as heelagter in te span. Hierdie spelplan het tot dusver nog net sporadies welslae opgelewer sedert dit die heel eerste keer in 2019 se Wêreld­bekertoernooi in Japan aangewend is. Die 29-jarige Barrett het gister gesê hy beoog om teen 2023 se Wêreldbekertoernooi in Frankryk weer as losskakel gekies te word. Dit is juis waarom hy besluit het om vir ’n seisoen rugby in Japan te gaan speel. “Ek speel nou al twee jaar op nr. 15, so ek geniet dit om weer op nr. 10 te speel,” het Barrett gesê. “Ek het werk om te doen as ek weer dié rol wil vervul, maar dit is ’n rol wat ek geniet en waarvoor ek ’n groot passie het.” – AFP