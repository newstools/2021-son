JAKE White sê sy taak is nou om sy span sielkundig voor te berei vir die eindstryd van die Currie Cup. Die Bulls kom Saterdag in Pretoria in dié kompetisie se eindstryd teen die Sharks te staan. Dít volg nadat sy span die Lions Saterdag met 26-21 in hul halfeindstryd op Loftus Versfeld getroef het. Hy het agterna oor sy span se vertoning gesê: “Daar is tans ’n ongelooflike vibe in die groep en hulle sien daarna uit om tuis te speel. “Die laaste keer toe die Bulls in ’n finaal gespeel het, het ons verloor. Ek wil net seker maak dat ons die energievlakke behou vir die eindstryd.” White het sy meer ervare spelers uitgesonder vir hul voortreflike spel in die halfeindstryd. “Ons kaptein, Duane Vermeulen, het beslis ’n groot impak gemaak. Die spelers van die ander span kon sien hy was op ’n ander vlak. Dit is wat jy graag wil hê van jou beste spelers op kritieke tye in uitspeelwedstryde. “Benewens Duane wat puik gespeel het, was Cornal (Hendricks) speler van die wedstryd. Ivan van Zyl en Morné Steyn het ook goed gespeel. Dis lekker om te sien die senior manne kan hul peil lig as dit saak maak,” het White bygevoeg. Sy eweknie van die Lions, Ivan “Cash” van Rooyen, sê sy span kan net homself blameer vir sy nederlaag. Die skeidsregter Rasta Rasivhenge het die Lions met 20 strafskoppe en 2 geelkaarte gestraf. Van Rooyen het egter geweier om die ref die skuld vir sy span se nederlaag te gee. “Ek dink nie jy sal enige game wen as jy 20 strafskoppe afstaan ??nie,” het Van Rooyen laat hoor. “Jy gee sodoende die opposisie momentum en die oomblik dat hulle die momentum kry, is die skeidsregter in elk geval geneig om ’n bietjie harder te wees, wat normaal is. Dit was dus ons eie skuld en nie die ref s’n nie. “Ons besluitneming moet beter wees. Daar was een of twee keer toe ons in ons eie helfte probeer druk het om aan te val. Dit was onnodig omdat ons onsself onder druk geplaas het. “Toe ons daarin slaag om die bal te kry, het ons goeie meters gemaak en die bal deur fases gedra. “Toe ons dit doen, het ons goed gevaar, en toe ons dit nie kon doen nie, het die Bulls ons onder druk geplaas. “Swak dissipline was egter die grootste probleem.”