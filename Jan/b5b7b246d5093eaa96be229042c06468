DIE skatryk erfgenaam en DJ Paris Hilton (39) is gereed om ’n gesin te begin saam met haar sakeman-berk, Carter Reum (39). Sy het dié week op die podcast The Trend Reporter gesê sy probeer tans in vitro-bevrugting om swanger te raak. Paris vertel dit is die enigste manier om te kry wat sy wil hê – ’n tweeling, ’n meisie en ’n seun. Sy sê haar tjommie Kim Kardashian, wat self deur die proses is, het haar oor kunsmatige bevrugting wysgemaak. “Ons doen IVF, so ek kan twins kies as ek wil. Kim het my hiervan vertel. Ek het nie eens hiervan geweet nie. Ek is bly sy het my daarvan vertel en aan haar dokter voorgestel.” Onderskraag Paris sê haar berk ondersteun haar wonderlik deur die proses. “Dit was moeilik, maar ek weet dit kan die moeite werd wees. Ek het dit al ’n paar keer gedoen. “Net om dit saam met ’n partner te doen wat my so onderskraag en my die hele tyd laat voel asof ek ’n prinses is, maak dat die proses glad nie so erg is nie.” Dié hotel-erfgenaam sê sy kan nie wag om haar eie kinders te hê nie. “Ek is regtig baie opgewonde vir die volgende stap in my lewe en om uiteindelik ’n regte lewe te hê. “Ek glo regtig om ’n gesin en kinders te hê is die betekenis van die lewe.”