“NET twee ure later, Minister.” Dít is die pleidooi van James Vos, die Stad Kaapstad se mayco-lid belas met ekonomiese geleenthede. Vos sê hy het gister aan die minister van samewerkende regering en tradisionele sake, dr. Nkosazana Dlamini-Zuma, geskryf en haar gevra om die lockdown curfew van 21:00 na 23:00 te verskuif. “Dit sal mense se jobs red,” hou hy vol. “Ons gaan nou deur ’n moeilike tyd. Ons ekonomie steun op kleinhandelaars, gasvryheid en toerisme vir werk en ekonomiese aktiwiteite.” Dit kom terwyl baie besig­hede sukkel om in die lockdown kop bo water te hou. Volgens Vos het baie van dié establishments skaars die eerste volskaalse lockdown oorleef en hulle sal moontlik nou hul deure permament moet sluit as dinge nie binnekort verbeter nie. Vos sê verder die beperking van handelsure beteken baie plekke sukkel nou om hul skulde te betaal en selfs hul personeellede te behou. Hy sê ook hy is bly die Wes-Kaapse departement van gesondheid het laas week gesê daar is aanduidings van stabilisering in die provinsie sover dit nuwe Covid-19-infeksies betref. Prioritiseer Intussen het Geordin Hill-Lewis, die DA-skaduminister van finansies, gesê die regering se beplande verhoging van belastingtariewe is ’n klap in die inwoners se gesig. Dit kom nadat Dondo Mogajane, direkteur-generaal van die tesourie, gesê het die regering kan moontlik belasting verhoog om geld op te maak vir die Covid-19-entstofprogram. Hill-Lewis sê die verspreiding van die entstof kan sowat R15 miljard kos en dis geld wat die regering maklik kan kry as hy sy bailouts reg prioritiseer. Hy verwys spesifiek na die R10,5 miljard wat die regering in SAA gepomp het om die nasionale lugredery aan die gang te hou. Hill-Lewis voeg by: “Die regering erken daar is nou nood vir ’n belastingverhoging omdat hy nie vooraf beplan het vir sy entstofprogram nie.”