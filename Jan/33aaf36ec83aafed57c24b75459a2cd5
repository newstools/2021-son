WETSTOEPASSERS het onlangs hard toegeslaan op plantdiewe. Seldsame Namakwalandse plante ter waarde van R500 000 is in twee operasies gekonfiskeer. Die eenheid vir veediefstal en bedreigde plantspesies, onder leiding van kapt. Karel du Toit, het aanvanklik twee persone (25 en 27) van die Garies-area gearresteer, sê die polisiewoordvoerder brig. Mohale Ramatseba. Die verdagtes is op die N7-snelweg buite Springbok in hegtenis geneem. Hulle was na bewering in besit van beskermde plantspesies ter waarde van R400 000. Altesaam 2 464 Conophytum pageae en 900 Conophytum pellucidum (sogenaamde knoppieplante) is gekry. Vasgetrek Die eenheid vir veediefstal en bedreigde plantspesies, die Namakwa-misdaadintelligensiediens en Springbok se honde-eenheid het die operasie saam uitgevoer. In ’n ander gesamentlike operasie van die eenheid vir veediefstal en bedreigde plantspesies, die Namakwa-misdaad-intelligensiediens en honde-eenheid van Springbok is ’n 35-jarige persoon van Steinkopf vasgetrek. Volgens Rama­tseba het hy bedreigde Conophytum flavum by hom gehad. Die straatwaarde van die plante het R100 000 beloop. Al drie verdagtes het reeds in die landdroshof in Springbok verskyn. Hul sake is uitgestel tot 2 Februarie. Die ondersoeke teen hulle duur voort. Volgens Du Toit werk die ouens in spanne wat bestaan uit versamelaars, kopers en sindikate. Veral Chinese en ander Oosterse lande is versot op die skaars flora en fauna. Die koning van die Namas, kapt. Paul Swartbooi, het verontwaardig gesê die locals moet hulle nie wend tot die vernietiging van plaaslike skaars en bedreigde flora en fauna nie. Hy is dankbaar dat die wetstoepassers alles probeer om misdadigers vas te vat. Toeriste Swartbooi sê: “Ons mense moenie uitgelok word om hul arm omstandighede só te probeer verbeter nie. “Daar moet ook gekyk word na die toerismebedryf, want baie van die sogenaamde toeriste kom vernietig ons natuur sonder dat daar teen hulle opgetree word.”