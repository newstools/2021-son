“EK HET my nooit regtig aan die ding gesteur nie – totdat ek gesien het hoe ernstig siek van die mense word en dat mense sterf.” Só sê die musikant Jason Mars van Mariaskamp in George. Hy het ’n liedjie geskryf oor hoe belangrik dit is om jou masker gedurende die pandemie te dra. “Ek is so diep geraak dat ek die lied ‘Sit Jou Masker Op’ geskryf het. DJ Zaylo feature saam met my daarop. “Ek het die erns van die pandemie besef. Deur musiek kan ons die gemeenskap opvoed en hulle bewus maak daarvan dat jy gereeld jou hande moet was, jou masker moet dra en ’n sosiale afstand moet behou.” Die kunstenaar voeg by: “My familie is my dryfkrag en inspirasie. Hulle gee my die moed om elke oggend op te staan en die dag met nuwe krag aan te durf. Oorwaai “Die musiekbedryf is nie maklik nie, maar ek het moed geskep toe my lewe verander het danksy my treffer ‘Die Hamerdans’. Daarvoor sal ek altyd dankbaar wees.” Jason glo al is dinge hóé donker, daar is altyd ’n lig aan die einde van die tonnel. “Net soos die son gaan sak sodat die maan in die nag kan skyn, net so is die lewe. Alles gaan wel oorwaai. Dit maak nie saak waar jy vandaan kom nie, gee elke dag jou beste, want dit is genoeg.”