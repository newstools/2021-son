DIE “Mayor” van Bonteheuwel gaan diep gemis word en die hele gemeenskap rou oor sy afsterwe. Met sy borrelende persoonlikheid het die 40-jarige Ced­ric Fisher, wat met Downsindroom geleef het, diep spore in die harte van die Bontas-gemeenskap getrap. In elke huis was hy welkom en hy het in verskeie winkels daar gewerk. Selfs die gangsters het groot respek vir hom gehad. Cedric het van die kerk tot die moskee besoek en hy was oral ewe geliefd. Op Woensdag 20 Januarie het Cedric weens Covid-19 afgesterf – vier dae ná sy ma, Caroline Abrahams (81), wat ook weens Covid-19 oorlede is. Getoer Theo Watt, ’n sanger van Bonteheuwel wat destyds lid was van die disco-groep The Rockets, onthou Cedric as The Rockets se grootste fan. Watt sê: “Cedric het baie saam met ons getoer. “As ek altyd Michael Jackson se song ‘Billie Jean’ op die stage gedoen het, dan het ek hom op die stage geroep en dan het hy saam met my gedans. “Dit was vir my ’n groot skok om van sy afsterwe te hoor. “Ja, hy was bekend as die ‘Mayor’ van Bonteheuwel omdat hy hier ’n groot impak gemaak het. Almal hier het hom geken en hy was baie geliefd onder almal hier. “Selfs raadslid Angus McKenzie het hom geken.” Ironwood­straat, waar Cedric in Bonteheuwel gebly het, was Sondag 24 Januarie propvol roubeklaers vir die gedenkdiens vir hom en sy mammie. Lykwa Die mense het van oral in die Bontas gekom om hul laaste respek aan hul geliefde ‘Mayor’ te betoon. Met die begrafnis Woensdag het die lykwa tydens die prosessie eers by die masjiet in Bonteheuwel gestop en toe van daar na die kerk in Ironwoodstraat gery. “Cedric is nou wel weggeruk uit ons gemeenskap, maar hy sal nog vir lank in ons hart bly voortleef,” het een van die begrafnisgangers gesê.