GEORGE. – Die kop moet maar nou meer pyn... weens pynappelbier. Met drankverkope wat weer onder die aangepaste vlak 3-lockdown-regulasies verbied is, is dit weer vir baie tyd vir “hello, pynappel, my ou vriend”. Mense in Lawaaikamp, Borcherds en die Thembalethu suig lekker daaraan. Inwoners sê dis eerder dít as om dop te gaan koop by onwettige smokkies wat hulle met peperduur drankpryse uitbuit. Nou drink hulle maar ’n mengsel van opgesnyde pynappel, louwarm water, bruin brood, hawermout, gemmer en gis wat in 25F-emmers gebrou word. Die brou-ghoeroes verkoop dan hul konkoksie teen R15 tot R20 per liter aan die dors publiek. Inwoners sê met die drankverbod wat in plek is, het drankpryse in hul buurte die hoogte ingeskiet. Lizwi Mgajo, ’n Lawaaikamp-inwoner, sê smokkies het pryse verdubbel. “Die homemade drank is goedkoper en gesonder. “Baie het hul werk verloor en kan nie die duur pryse afford nie.” In Thembalethu les inwoners hul dors ook met ’n appel-konkoksie. Dit word gemaak met appels, bruin brood, gis, suiker en teesakkies. Thembela Solamzi (45) sê dis eerder die appelbier as om ten duurste vir booze op te dok. “Die township is gevrek sonder drank. Ek geniet hierdie bier, want ek het nie geld vir die dop van die onwettige traders nie.” ’n Vrouebrouer wat anoniem wil bly, sê sy het aanvanklik begin brou om haar hubby se dranklus te stil. “Die mense van Lawaaikamp het my toe genader en gesoebat om vir hulle ook te brou en ek het toe begin om dit te verkoop.”