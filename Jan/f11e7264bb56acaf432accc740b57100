ENGELAND het Maandagoggend min moeite ondervind om die verlangde 36 lopies aan te teken wat aan hom ’n sege van 7 paaltjies besorg het. Jonny Bairstow en die debutant Dan Lawrence het ’n onoorwonne 62 behaal om die Engelse skip na veiligheid te help seil nadat hy aanvanklik op 14/3 gesteier het. Uiteindelik kon Sri Lanka nooit die skade herstel wat sy eerste kolfbeurt veroorsaak het nie. Om vir 135 uitgeboul te word toe die baanblad op sy beste was, het Engeland ’n deurslaggewende voordeel gegee wat hy nooit regtig daarna weggegee het nie. Opwarmingskrieket Engeland behoort baie tevrede te wees met dié sege. Hy het ’n dag se opwarmingskrieket gehad – ’n wedstryd wat tussen die spelers in die groep gespeel is. Die kaptein, Joe Root, het sy peil herwin. Sy dubbele honderdtal en die draaiers Dom Bess en Jack Leach se vertonings sal Chris Silverwood, die Engelse afrigter, van oor tot oor laat glimlag. Daarenteen sal Mickey Arthur, afrigter van Sri Lanka, glad nie gelukkig wees met veral sy span se kolfwerk nie. Die spelers het wel in die tweede beurt beter gevaar, maar te veel kolwers smyt eenvoudig hul paaltjie weg met houe wat eerder in eendag- of T20-krieket hoort. Arthur, op sy dag ’n openingskolwer vir die Vrystaat en Griekwas, en Grant Flower, die span se kolfafrigter, sal vandeesweek stellig hard met hul kolwers moet werk. Hulle het egter nie baie tyd nie, aangesien die tweede en laaste toets Vrydag begin. Engeland loop met 1-0 voor.