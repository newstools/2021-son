DRIE mense is dood en twee ander beseer nadat die voertuig waarin hulle gery het, omgeslaan het. Die ongeluk het Sondagoggend op die R61 naby Cradock in die Oos-Kaap plaasgevind, berig Algoa FM. Unathi Binqose, ’n woordvoerder van die Oos-Kaapse departement van vervoer, sê die Kia-sedan was van Tarkastad op pad Wes-Kaap toe. Daar was vyf mense in die kar. “Die bestuurder het beheer oor die kar verloor en die kar het omgeslaan. Drie mans is op die toneel dood verklaar.” Die beseerdes is na die Cradock Hospitaal geneem. Volgens Binqose ondersoek hulle ’n saak van strafbare manslag. Sy sê spoed en roekelose bestuur het vermoedelik tot die ongeluk gelei. 