INWONERS van Kimberley is woendend oor die voorgestelde verhoging van munisipale tariewe en erfbelasting. Die inwoners van die Sol Plaatje-munisipaliteit beskuldig beamptes van dié plaaslike regering daarvan dat hulle inkomste bo dienste prioritiseer.Heffings vir elektrisiteit, water en vullisverwydering sal almal met 5,5% styg. Volgens inwoners fokus die munisipaliteit net daarop om sy geldsakke te vul pleks daarvan om sy uiters swak dienslewering te verbeter.Hulle kla die strate is besaai met vullis wat nie gekollekteer word nie en dis vuil weens stinkende riool wat in die paaie vloei. Dit hou 'n gesondheidsgevaar in vir die kinders wat daar speel. Inwoners beweer dienslewering in die stad is skandelik. Sommige het klagtes ingedien wat op dowe ore geval het. Van die inwoners kla: “Dit maak die middelklas en die armes dood, want dit is byna onmoontlik om elektrisiteit te bekostig met wat hulle tans vra.” Nog 'n persoon sê: "My klagte is – hoe gaan ons as pensioenarisse vir hierdie belasting betaal?" “Waarom styg die tariewe?” wil nog iemand weet. “Hoe gaan ons daarvoor betaal? Baie mense in hierdie omgewing is werkloos en waarom moet ons betaal as hulle nie eens dienste lewer nie?” Tasneem Mahomed van die Noord-Kaapse kamer van koophandel en nywerheid sê dit het ’n nadelige uitwerking op die inwoners én ondernemings. “Hierdie buitensporige verhogings met betrekking tot eiendomsbelasting en tariewe soos deur die plaaslike munisipaliteit teen sakeondernemings en inwoners van Kimberly ingestel, het 'n direkte en negatiewe uitwerking binne die Kimberly-streek. Besighede sukkel om te oorleef en hierdie verhoging van tariewe en belasting is die laaste strooi. ”’n Verhoging in elektrisiteitstariewe in 2018 het tot 'n algehele shutdown in Kimberley gelei en die tariewe moes omgekeer word. Inwoners wat sukkel om te oorleef, is bekommerd oor die tydsberekening van hierdie verhogings. Die burgemeester, Patrick Mabilo, was nie beskikbaar om kommentaar te lewer nie. - Sabcnews