THOMAS Tuchel, Chelsea se nuwe manager, het sy voorganger in dié pos lof toegeswaai tydens sy bekendstelling as die nuwe man in die Blues se warme stoel. Tuchel het Dinsdag amptelik met sy werk by Chelsea begin en gesê hy het die hoogste respek vir die werk en nalatenskap van Frank Lampard. Tuchel het Paris Saint Germain in Frankryk voorheen bestuur. “Eerstens wil ek die klub bedank vir die vertroue in my en my personeel. “Ons het almal die grootste respek vir die nalatenskap en werk wat Frank Lampard by Chelsea verrig het. “Ek kan nie wag om aan die gang te kom en met my nuwe spelers te begin werk nie. Die Engelse Premierliga is die beste en opwindendste liga ter wêreld. “Dis waarom ek so gretig is oor my nuwe uitdagings – alles voel ongelooflik,” het Tuchel gesê. Sukses is nie iets nuuts vir Tuchel nie. Hy het twee agtereenvolgende League 1-titels met PSG gewen en hulle ook vyf maande gelede tot in die eindstryd van die Champions League gelei. Voor dié Duitser se skuif na Frankryk, het Tuchel by Borussia Dortmund afgerig. Hy kry nou die geleentheid om te werk met spelers soos die voormalige PSG-kaptein Thiago Silva en die Amerikaner Christian Pulisic, wat as jong speler voorheen onder Tuchel se bestuur by Dortmund gespeel het. Chelsea en Wolves het Woensdagaand met 0-0 gelykop gespeel. Dit was Tuchel se eerste wedstryd in beheer van die Londense span. – AP