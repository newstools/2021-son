DIE munisipale raad van Nelson Mandelabaai gaan volgende week weer vir 'n burgemeester moet stem. Dit kom nadat die DA en die Oos-Kaapse LUR vir samewerkende regering, Xolile Ngatha, Dinsdag buite die hof geskik het. Ngatha is hof toe om Nqaba Bhanga se verkiesing op 4 Desember as die Baai se eerste burger te betwis. Die betrokke partye het ooreengekom dat Bhanga in sy pos sal aanbly, maar dat die raad binne sewe dae 'n verkiesing vir 'n nuwe burgemeester sal hou. Bhanga is verkies tydens 'n chaotiese vergadering waartydens die speaker Buyelwa Mafaya deur drie mans onder dwang uit haar stoel verwyder is. Marlon Daniels van die Patriotic Alliance is deur die meerderheid van die raadslede teenwoordig gekies om waarnemende speaker vir die meeting te wees. Bhanga is toe kort daarna verkies. Bhanga se verkiesing kom nadat die munisipaliteit vir byna 'n jaar sonder 'n voltydse mayor was. Dit nadat wyle Mongameli Bobani, voormalige burgemeester, deur 'n mosie van wantroue uitgestem is. Intussen is die DA vol vetrou dat Bhanga weer verkies sal word. - News24