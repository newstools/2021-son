INWONERS van Railton in Swellendam is moedeloos en kwaad omdat hulle nou al dae aaneen sonder water sit. Om dié rede het ’n groep inwoners gister voor die munisipale kantore gaan betoog en ’n memorandum oorhandig. Die gemeenskap se krane is reeds vyf dae lank droog nadat ’n toevoer­pyp verlede week gebreek het. Volgens Gayl Manho, ’n inwoner van die gebied, breek die waterpype dikwels en dan sit hulle dae sonder water. “Die hoofpyp wat van die reservoir na ons gebied loop, breek elke keer. Dit is ou pype. Die infrastruktuur is oud en is nie gereeld gediens nie,” kla sy. Manho sê die munisipaliteit stuur dan waterlorries uit na die Railton-gebied, waar daar hoofsaaklik bruin en swart mense woon. “In sommige gebiede bring hulle elke tweede dag water. “Dit is onaanvaarbaar en ontoelaatbaar. “Dan is daar gestremdes en bejaardes wat glad nie eens by die waterpunte kan uitkom nie. “Die huise stink, want die toilette kan nie geflush word nie. Dit is ook ’n broeiplek vir kieme. “Ons fight al klaar teen Covid-19, nou moet ons ook veg vir water, wat ’n basiese reg is.” Sout Verskeie bejaardes kla hulle kan nie meer hul pille op die regte tyd drink nie. “Ek kan nie self water gaan haal nie; ek kan dan nie eens ’n pakkie sout dra nie,” vertel die een senior. Ander senior burgers kla ook hulle moet wag totdat iemand vir hulle water bring voordat hulle pille kan drink of kos maak. Die waterkwessie raak die inwoners in die dorps­gebied glad nie. Swellendam het die afgelope twee maande ’n aansienlike toename in Covid-19-infeksies gehad. Baie inwoners is bekommerd dat die queues by die waterpunte weer hierdie infeksiesyfer kan opstoot. Die Swellendam-munisipaliteit het bevestig hy het wel Son se navraag ontvang en die navraag is na die betrokke departement gestuur. Teen druktyd was daar egter nog geen antwoord van dié departement af nie.