CAPE Town Spurs het drasties redding nodig – van homself. Koppe het by dié Eersteliga-klub begin rol, maar dis die verkeerde koppe. Dis ook nou hoog tyd dat die klub se eienaars, die Efstathiou-broers, die handdoek ingooi en fokus op hul hotel- en eiendomsake, want die sokker-scene is beslis nie vir hulle bedoel nie. Spurs se vierde nederlaag Dinsdag teen Bizana Pondo Chiefs ná sewe wedstryde is nie net die rede dat die klub laaste geanker is nie, maar dit dui ook hoe die wiele sommer in die eerste jaar van die klub se herlewing begin afval. Dis mos normaal vir koppe om te rol by ’n klub as hy ná sewe wedstryde nog nie wen nie. Maar dit moet die sondaars met die vet pay-tjeks wees wat die shots call, en nie individue wat nie die laaste sê het nie. Spurs se mediabeampte, Shooz Mekuto, het Woensdag aan Son bevestig André­ Bronkhorst is as goalie coach gepos ná net ’n paar maande in die saal. Die eintlike kop wat moes rol, is dié van Spurs se coach, Vladislav Heric. Maar as Spurs se hiërargie Heric pos, sou dit hul onkunde onderstreep oor hulle Heric in die eerste plek aangestel het. So, nou ploeter hulle maar met Heric voort net om hulself nie te expose nie. Dít haal hulle egter reeds in. Die ironie is dat Spurs gedugte talent tot sy beskikking het wat deur sy akademie kom. Daar is genoeg talent; dis eerder ’n geval van die individue wat verantwoordelikheid moet neem, kom nie hul pligte na nie. Volgens ’n bron na aan die klub blameer die coach almal behalwe homself. “Die span het net 4 goals gescore en 12 doele ingelek. “Wie se skuld is dit? Die coach s’n mos. “Dis eenvoudig – die coach kan nie oplossings vind nie. Ek dink almal van die top na onder moet verantwoordelikheid neem. “Dan word sekere mense alleenlik gepos. Ons is dan ’n span. “Fire almal. Moenie mense uitsonder omdat hulle soft targets­ is nie,” voeg Son se bron by.