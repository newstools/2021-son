Die Proteas se vrouespan het vanmiddag sy ODI-reeks teen Pakistan beklink met ’n 13 lopie-oorwinning op Kingsmead in Durban. Hilton Moreeng (afrigter) se Protea-span het egter weer hard probeer om die besoekers terug in die wedstryd te laat nadat hy Pakistan teen die planke gehad het op 73/5 in sy soeke na die Proteas se stewige 252/7 in hul toegelate 50 beurte. Die veelsydige Marizanne Kapp (68* en 3/44) was haar span se heldin. Pakistan het vir die tweede keer in die reeks die loot gewen en besluit om te boul. Laura Wolvaardt en Lizelle Lee het Pakistan uit die staanspoor onder druk gesit. Hulle het 52 om die eerste paaltjie aangeteken voordat die indrukwekkende Wolvaardt vir die tweede keer in die reeks uitgehardloop is. Haar dryf- en kaphoue aan die wegkant is waarskynlik die beste in die vrouespel en dis ’n jammerte dat sy haarself nog nie met ’n groot telling in die reeks kon laat geld nie. Sy het 27 aangeteken. Lee het haar duck in die eerste ODI opgevolg met ’n kragtige 47 voordat sy agter die paaltjies uitgevang is. Suné Luus (32) en Lara Goodall (26) het stadig gekolf, maar tóg 52 om die derde paaltjie aangeteken voordat hulle kort ná mekaar geval het. Mignon du Preez (9) en die paaltjewagter Trisha Chetty (12) het gekom en gegaan voordat Marizanne Kapp en Nadine de Klerk hulle ingegrawe het. Die ervare Kapp was van meet af aggressief en het veral die Pakistani-draaiers swaar gestraf. Kapp het 18 lopies van die laaste boulbeurt gemoker en uiteindelik met ’n onoorwonne 68* (45 balle, 10x4 en 1x6) geëindig. Sy het daarna die nuwe bal laat praat en Pakistan was vroeg in die knyp op 17/2. Ayabonga Khaka met 4/32 het daarna die mantel by Kapp oorgeneem en skitterend geboul. Moreeng sal egter weer hard aan die span se veld- en vangwerk moet werk. Die dames het drie maklike vangkanse verbrou, terwyl hul veldwerk veel te wense oorlaat. Die derde en laaste ODI is Dinsdag op Kingsmead. 