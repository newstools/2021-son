SY HET dit teen alle odds oorleef! Vir ’n volle 67 dae het Lorentia Bester (57) vir haar lewe geveg teen die dodelike Covid-19. Bester, van Kuilsrivier, is een van bitter min pasiënte met onderliggende siektes wat aan ’n asemhalingsmasjien gekoppel was en tog gelukkig genoeg is om deur te trek. Sy vertel dat die dokter haar as ’n wonderwerk beskryf nadat sy 67 dae in die privaat Life-hospitaal in Vredenburg deurgebring het. Volgens Bester was sy 32 dae hiervan in ’n koma in die hospitaal se Covid-hoësorgeenheid. Daar was baie dae dat die dokter aan haar man gesê het dis net ’n kwessie van tyd voordat sy haar laaste asem uitblaas. Maar dié dag het nooit aangebreek nie, danksy gebed, vertel ’n dankbare Bester aan Son. Mense van oral in die land, tot oorsee, het vir haar gebid, sê sy. Ten spyte van hoë cholesterol, bloeddruk en diabetes het sy Covid-19 ’n uitklophou gegee. Volgens Bester was sy by haar ma se gedenkdiens in Velddrif toe sy siek geraak het. Sy sê sy glo nou dat sy op daardie tydstip op die regte plek was oor sy ’n wonderlike dokter ontmoet het. Bester vertel: “Vandat ek siek geraak het, kon ek niks onthou nie. “My man het my hospitaal toe geneem, waar ek opgeneem is. “Ek het nie eens geweet wat daar met my gebeur het nie. Ek onthou nou teen die einde van my tyd in die hospitaal het die dokter my familie toegelaat om my te sien. “Hy is ’n baie goeie dokter. Mens kry nog min van sy soort.” Volgens Bester het sy eers onlangs foto’s en video’s van haarself gesien van toe sy in die hospitaal was. Sy sê die skok was vir haar so erg, sy het skoons angsaanvalle gekry toe sy haarself só sien. Op die video’s lê Bester hulpeloos aan ’n asemhalingsmasjien gekoppel. Sy kon glad nie praat nie en moes ander maniere vind om te kommunikeer. ’n Gat is ook in haar keel gemaak sodat suurstof na haar longe vervoer kon word. Bester sê ná haar uiters moeilike tyd in die hospitaal is sy na ’n rehabilitasiesentrum geneem waar sy weer moes leer loop, praat, skryf en eet. Sy sê: “Ek het elke dag vir my doelwitte gestel, want ek wou huis toe gaan. “Die een dag sou ek 10 treë gee en die volgende dag 15. “Hierdie siekte het my nader aan God en my man gebring. “Voorheen sou my man nooit vir my sê hy’s lief vir my nie, maar sou dit op ander maniere wys. Sy voeg by: “Nou sê hy elke liewe dag hy’s lief vir my.” Bester sê die virus gee mens weer kans om jou eie lewe in oënskou te neem en dankbaar te wees vir selfs die kleinste goedjies. Sy sê ook mens kan nie meer die lewe as vanselfsprekend neem nie en dat mens in dankbaarheid moet leef. Sy wil graag by kerke met mense praat om gedurende hierdie moeilike tydperk hoop vir Suid-Afrikaners te bring.