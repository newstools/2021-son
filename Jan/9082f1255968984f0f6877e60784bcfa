DIE polisie in die Oos-Kaap ondersoek die omstandighede rondom die moord op een van hul kollegas. Noxolo Mesilane (41), 'n takbevelvoerder van die Qhasa-polisiestasie, se liggaam is Vrydag in 'n huis gevind waar dit van die dak gehang het. Haar hande is agter haar rug vasgebind. News24 berig 'n hoogeplaaste bron binne die polisie het gesê Mesilane is deur haar lover vermoor. Brig. Tembinkosi Kinana, 'n polisiewoordvoerder, sê die ondersoek sal bewys of die bewering waar is. Mesilane se moord volg op dié van Nomaxabiso Somacala (53). Somacala, 'n lid van die sigbare polisiëringseenheid, is Sondag tydens 'n struweling met 'n verdagte doodgeskiet. Die verdagte het ook in die voorval omgekom. Genl. maj. Thembisile Patekile, waarnemende provinsiale polisiekommissaris, het sy medelye met die polisievroue se families gedeel. "Ons gaan as polisiediens ons bes doen om albei gesinne in dié moeilike tyd by te staan," sê Patekile.  – News 24