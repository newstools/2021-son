DIE legendariese jazz-musikant Jonas Gwangwa se tromboon is nou vir ewig stil. Die bekroonde plaaslike ster, wat 40 jaar in die musiekbedryf was, is Saterdag in die ouderdom van 83 oorlede. Gwangwa is in Orlando-Oos in Soweto gebore en is bekend vir sy songs “Morwa” en “Kgomo”. Die musieklegende het vir homself ’n roemryke loopbaan geskep langs baanbreker-musikante soos Miriam Makeba en Hugh Masekela. In die 1960’s het hulle almal Suid-Afrika – daardie tyd nog onder apartheid – verlaat en hul heil in Amerika gaan soek. Masekela is presies drie jaar tevore op 78 oorlede en Makeba in 2008. Hartroerende Die besonderhede rondom Gwangwa se dood is nog nie bekend gemaak nie. In die sosiale media het boodskappe van medelye van oral ingestroom. Pres. Cyril Ramaphosa is een van diegene wat ’n hartroerende tribute aan die trombonis getwiet het. Die president van Suid-Afrika het Gwangwa onthou as ’n voorloper van ons kulturele beweging, asook ons demokratiese kreatiewe bedryf. Ramaphosa het getwiet: “Die tromboon wat gebulder het met bravade en boldness en ons harte laat smelt het met sy mellow melody is nou vir ewig stil.” Die president het ook in ’n persverklaring sy medelye met die bedroefde familie gedeel. Rus sag, grote.