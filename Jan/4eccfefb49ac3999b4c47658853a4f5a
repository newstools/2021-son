DIE Westelike Provinsie het vandag op die slegste moontlike manier afskeid geneem in sy laaste rugbywedstryd op Nuweland. Dit kom nadat die Sharks die WP se afskeidspartytjie met 19-9 in die skadu van Tafelberg bederf het. Lukhanyo Am (kaptein) se span het sy eweknie, Siya Kolisi, en sy manne in die tweede halfeindstryd van die Curriebeker-kompetisie behoorlik ore aangesit. Die span van Durban kom nou volgende week teen die Bulls in die eindstryd van die Currie Cup te staan. Dit was maar ’n uiters droewige affêre, met albei spanne wat net nie aan die gang kon kom nie. Talle hanteerfoute is aan albei kante gemaak. Die WP het baie geleenthede verbrou om punte aan te teken. Die Sharks was egter meer doelgerig in hul benadering en het hul doellyn meedoënloos verdedig. Sean Everitt (Sharks-afrigter) se span was met die rustyd met 9-6 voor. Curwin Bosch, losskakel van die Sharks, het swak dissipline van die WP uitgebuit met drie monster-strafdoele van binne sy eie halfgebied. Ná net 12 minute was die besoekers reeds met 9-0 voor. Die Streeptruie het hierna gebiedsvoordeel en balbesit oorheers, maar kon net nie die druk in punte omskep nie.  Die Sharks het daarin geslaag om vyf van die WP se lynstane en dryfmaalbewegings binne vyf meter van hul doellyn te ontwrig en te stuit. Die loskopstut van die Sharks, Ox Nché, is met ’n geelkaart vir herhaaldelike oortredings gestraf. Die WP se eerste punte het eers in die 31ste en 37ste minuut gekom van strafdoele van hul losskakel, Tim Swiel. Swiel het net ná die rustyd sake gelykop gemaak met nóg ’n strafdoel, maar ’n skepdoel deur Bosch het die momentum weer in die Durbaniete se guns geswaai. Dit het gelyk of die eerste drie van die semifinaal in die 68ste minuut sou kom, toe die plaasvervanger-losvoorspeler Thembelani Bholi oorgedryf het van ’n lynstaan. Die skeidsregter, Marius van der Westhuizen, en die TV-skeidsregter, Stuart Berry, het egter beslis dat die Sharks se slot JJ van der Mescht obstruksie gepleeg het. Die drie is toe nie toegelaat nie. Van der Mescht het egter ’n paar minute later daarvoor vergoed toe hy vir die enigste drie van die game oorgewurm het ná volgehoue druk op die Kapenaars se doellyn. Die onbeholpe tuisspan het in die doodsnikke verwoed probeer aanval, maar die Sharks se verdediging was rotsvas. Bosch, wat ook in die kol was met ‘n doelskop en ‘n skepdoel, was agterna welverdiend as die speler van die wedstryd aangewys. Hy sê alles het nie altyd volgens plan verloop nie, maar hulle is net bly oor die oorwinning. ’n Duidelik teleurgestelde Kolisi het erken dat sy span net nie goed genoeg was nie. “Ja, ons was glad nie goed nie. Ons kon nie in die vaste fasette en by die breakdowns oorheers nie. Dis baie teleurstellend,” het hy gesê. Die wenkaptein, Am, het die game as baie fisiek beskryf. “Die voorspelers moet krediet kry. Dit was ’n gutsy vertoning. Ons verwag volgende week ’n moeilike stryd teen die Bulls in Pretoria,” het hy laat hoor. WP - strafdoele: Tim Swiel (3). SHARKS - drieë: JJ van der Mescht; doelskop: Curwin Bosch; strafdoele: Bosch (3), skepdoel: Bosch.