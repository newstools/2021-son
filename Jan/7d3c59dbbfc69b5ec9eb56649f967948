TWEE tieners  en ‘n volwasse man is Vrydagaand in Eureka Estate in Ravensmead doodgeskiet. Nog ‘n 18-jarige is ernstig gewond in die voorval. Volgens brig. Novela Potelwa, ‘n polisiewoordvoerder, het die voorval omstreeks 21:00 in Fabriekstraat plaasgevind. “Toe die polisie se eenheid teen bendegeweld (AGU) op die toneel kom, het hulle die lyke van twee 16-jariges en ‘n 45-jarige man buite die huis gevind. Die ander persoon is toe reeds na ‘n gesondheidsfasiliteit geneem.” Potelwa sê daar word beweer dat ‘n wit voertuig voor die huis opgetrek het, waarna verskeie skote uit die voertuig gevuur is. ‘n Driedubbele moorddossier en een van poging tot moord word deur die AGU se speurders ondersoek. In ‘n ander voorval is ‘n 29-jarige man in Leiden, Delft, doodgeskiet. Die voorval het in ‘n oop veld naby Liesbeeksingel plaasgevind. Niemand is nog in hegtenis geneem vir die skietvoorvalle nie. “Enige een met inligting kan die polisie by 08600 10111 skakel.”Potelwa het ook die publiek uitgenooi om van die MySAPS app gebruik te maak.