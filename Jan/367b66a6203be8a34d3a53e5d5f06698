LIVERPOOL se derby teen Manchester United Sondag op Anfield het hierdie seisoen veel meer doel en betekenis. Die Reds blaas dié seisoen omtrent warm en koud in hul aanslag om hul eerste titel in 30 jaar suksesvol te verdedig. Dit los juis die deur oop vir een van Liverpool se grootste vyande, Manchester United, om die seisoen meer as net sy gewone bragging rights te jag, maar ’n moontlike Eerste Liga-titel die eerste keer sedert 2013. So aaklig soos dit klink, is dit ook baie aanloklik dat dié twee Engelse sokkerreuse weer battle vir ’n topprys in die liga. Boonop ervaar Jürgen Klopp se kampioenspan tans iets wat hy lanklaas beleef het – ’n United-span wat bo hom op die punteleer is. Die Red Devils kan ook hul voorsprong vergroot sou hulle die tuisspan verras. United, wat spog met ’n onoorwonne lopie van 15 wedstryde weg van Old Trafford, is egter bewus dat die span van Merseyside nie krag weggee op sy Anfield fortress nie, selfs terwyl talle sleutelspelers nog op die krukkelys is. Pool se onlangse segelose lopie van drie Premierligawedstryde is wel ’n bewys vir United van hoe broos sy vyand tans is. Wees verseker dat Klopp sy span wys gemaak het van sy verwagtinge teen Ole Gunnar Solskjaer se verbeterde United-span.