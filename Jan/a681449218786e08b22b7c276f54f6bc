ROBERTSON. – Die 64-jarige oom Piet Nel het Covid-19 ’n uitklophou gegee. Nel kon vandag ook moontlik een van die land se stats gewees het van diegene wat weens Covid-19 die hiernamaals ingegaan het. Maar Nel sê hy het nie toegelaat dat Covid-19 hom onderkry nie. Volgens Nel het hy so ’n week voor Kersfees baie siek begin voel. Ná ’n doktersondersoek is hy en sy hele gesin aangeraai om hulle af te sonder, vertel die oom. “Met Covid het ek aan myself gesê ek moet net positief bly en kalm wees. “Dis die main ding wat ek glo Covid eendag sal oorwin,” vertel Nel. Hy voeg by hy wil ander Covid-19-lyers aanmoedig om nie een oomblik vrees­bevange te wees nie. “Ek het ook baie gebid op my pad na herstel en ook ander in my gebede opgedra,” gesels Nel. Volgens hom het hy ook al familie­lede en vriende weens Covid verloor. Sy broer en neef het onlangs wonderbaarlik van Covid herstel nadat hulle ook baie siek was. Nel se boodskap aan almal is om wilskrag te hê en nie moed op te gee nie. “Ek het al kanker oorwin, en nou ook hierdie virus. “ ’n Mens kán dit oorkom as jy sterk in jou geloof staan.”