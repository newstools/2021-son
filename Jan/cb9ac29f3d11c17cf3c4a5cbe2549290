DIE hoop dat die voormalige Junior Springbokvleuel Yaw Penxe dalk na Oos-Kaapse rugby sal terugkeer, is ver­lore. Son het van ’n betroubare bron verneem dat Penxe, wat tans nog ’n leenspeler vir die Sharks is, ’n kontrak van twee jaar met dié Durbanse span gesluit het. Penxe het hom sedert sy debuut vir die KwaZulu-Natallers in die Curriebeker-kompetisie goed van sy taak as linkervleuel gekwyt nadat hy sonder ’n span was. Penxe is een van verskeie Southern Kings-spelers wat ’n nuwe heenkome moes soek nadat dié Oos-Kaapse franchise gelikwideer is. Daar was nog hoop dat die Oostelike Provinsie dalk sy dienste sou kon opraap vir die 2021-seisoen, veral as ’n mens in ag neem daar is ’n sterk moontlikheid vir die OP Olifante om aan volgende maand se beplande Franchise Cup-toernooi deel te neem. Volgens ’n bron het die Sharks Penxe gekontrakteer, want daar is ’n sterk moontlikheid dat Madosh Tambwe dié unie vir die Bulls kan verlaat. Dit laat dus ’n leemte onder die Sharks se vleuel-diepte, met Makazole Mapimpi (tans in Japan) wat eers later in die Suid-Afrikaanse seisoen ’n terugkeer na die Durbanse span gaan maak. Nog ’n Oos-Kapenaar en voormalige Southern Kings-speler, Thembelani Bholi (flank), is ook ’n kontrak aangebied nadat hy sonder ’n heenkome was. Die voormalige Springbokafrigter Peter de Villiers, wat nou die Olifante afrig, sal dus hoofsaaklik met spelers uit klubgeledere moet ploeg wanneer sy rugbyspan die amptelike groen lig ontvang om ook in die Franchise Cup te speel.