DIT was die teleurstelling van die Fairview-seisoen tot dusver. Hartseer. Dat Global Drummer sy onoorwonne rekord Vrydag in die Fairview Merchants oor 1 200 m verloor het. Die drie jaar oue reun wat deur Gavin Smith afgerig word, het voor Vrydag se nederlaag vyf wedrenne agtereenvolgens gewen. Maar dan het ons ook geweet dat 1 200 m vir hom te kort sou wees – en dat hy teen ouer perde en ou kalante soos Sullenberger sy beste sou moes uithaal. Global Drummer is ’n ware miler. En sy styl van racing, deur die pas aan te gee, sou nooit op Fairview se grasbaan gewerk het nie. Miskien moes hy maar komende Saterdag in die Met gewees het...