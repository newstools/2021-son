DIE impak van Covid-19 op amateursport is verreikend. Daar is egter die laaste jaar maar min gepubliseer oor die uitwerking wat die voortslepende pandemie op gewilde amateursportsoorte soos klubrugby, LFA-sokker, klubkrieket en selfs atletiek op voetsoolvlak het. Dié amateursportsoorte maak almal staat op ledegeld en soms minimale dominasies van hul beheerliggame om aan die lewe te bly. Maar hoe oortuig jy lede om aan te hou betaal as jy self nie weet wanneer hulle weer eendag kan deelneem nie? Son Sport se verslagspan het met rolspelers in amateursport gaan gesels om uit te vind watter impak Covid-19 op hul voortbestaan het en wat gedoen kan word om te verseker dat klubs nie doodbloei nie. KLUBRUGBY Klubrugby in die Westelike Provinsie Rugbyunie het ’n geweldige knou weens Covid-19 gevat. Volgens Faizel Felton, bestuurder van klubrugby in die WP, was daar baie dinge wat eers in plek gestel moes word voordat die klubs weer kon begin oefen. Felton het aan Son gesê: “Ons het baie vergaderings met klubs gehou om seker te maak dat hulle aan ál die vereistes van Covid-19-protokolle voldoen­. “SA Rugby (Saru) het met ’n gefaseerde benadering vorendag gekom. Die sleutel tot die sukses van die hele proses is opvoeding. Ons almal moes maar soveel as moontlik leer in terme van die protokolle wat in plek moet wees. “Die unie is nie bereid om risiko’s met enigiemand se veiligheid te neem voordat almal seker was dat alles in plek is nie. “Die klubs moes dus verantwoordelikheid neem om seker te maak ál die protokolle is in plek. “Covid-nakomingsbeamptes is met die taak opgesaal om na al die veiligheidsaspekte te kyk. “Baie klubs gebruik veeldoelige fasiliteite. Daar moes vasgestel word hoe dié fasiliteite bestuur word in terme van ander sportkodes wat hulle ook gebruik.” Volgens Felton beplan WP Rugby dat die klubrugbyseisoen in April afskop. Dit hang egter af van die regering se lockdown-regulasies. “Tans lyk dit of sommige klubs van die middel of die einde van Mei weer sal kan begin speel. Met die maand van Ramadaan is die laaste week in Junie dalk die laaste wat van die Moslem-klubs kan begin. “Dit gaan beslis nie maklik wees nie, maar as klubs wil hê dinge moet werk, sal almal eers moet verstaan wat van hulle verwag word. Ál die rolspelers sal moet inkoop en hopelik kan ons dié hekkie oorkom sodat ons almal weer so gou as moontlik op die speelveld kan kom,” het hy bygevoeg. Ebrahim Moerat, hoofafrigter van die Primrose-rugbyklub, sê die pandemie was tot dusver uiteraard ’n groot terugslag vir ál die plaaslike rugbyklubs. “Elke klub is geraak. Die Stad Kaapstad het voorverlede weke ’n opdrag uitgestuur om te sê dat sy fasiliteite in vlak 3 van die lockdown nie meer gebruik mag word nie. “Daar kan dus geen amptelike oefensessies plaasvind nie. “Ons het beplan om 18 Januarie terug te keer, maar die welstand van ons lede bly steeds die belangrikste. “Dit gaan beslis nie ’n normale jaar wees nie. Die lyk asof ons dalk eers aan die einde van Junie weer sal kan speel ... as ons gelukkig is.” Volgens Moerat sukkel gemeenskappe om by die nagevolge van die pandemie aan te pas, aangesien daar geen rugby is vir mense is om na uit te sien nie. “Die dinamika het heeltemal verander. Benewens die sosiale aspek waar spelers familielede en vriende verloor het, is dit veral moeilik om die spelers gemotiveerd te hou. Daar is ook groot finansiële gevolge vir die infrastruktuur en die voortbestaan van klubs.” Moerat meen as afrigters moes hulle ook ’n bietjie meer kreatief wees in terme van hoe hulle in die voorseisoen voorberei het. “Ons moes weekliks aanlyn met die bestuur en die spelers vergader. Ons moes ook ’n bietjie meer produktief wees in terme van kyk na wedstrydplanne en strategieë. “Die pandemie het ons geleer om op ’n meer diverse manier na dinge te kyk. Dit gee ons ook die geleentheid om opnuut te kyk hoe ons dinge die laaste dekade gedoen het. “Dis ongelooflik moeilike tye, maar ons hoop om voortaan net die positiewe dinge daaruit te neem,” het hy bygevoeg. AMATEURSOKKER Broekskeur! En die owerhede faal boonop erg in hul pogings om die pandemie ’n bietjie draagliker te maak. Dís hoe plaaslike sokkerklubs en coaches kla oor die “nuwe normaal” om met die dodelike corona-virus-pandemie te probeer saamleef. Dis ook al byna ’n volle jaar sedert plaaslike LFA’s enige aksie op hul onderskeie sportvelde aangebied het. Die nood, honger en begeerte vir sokker los die meeste sokkergeesdriftiges omtrent in limbo. Veral die coaches sukkel maar om proaktief te wees en hul spanne tot die beste van hul vermoëns voor te berei vir die dag wanneer die ower­hede die groen lig gee vir alle sport­kodes om te hervat. Van die klubs is reeds hard geruk omdat hulle van hul lede weens die pandemie aan die dood afgestaan het. Dit het gelei dat ’n sterk gevoel onder die meerderheid klubs heers dat die beheerliggame hulle in die steek gelaat het. Die klubs het meer ondersteuning verwag, maar soos altyd is dit “all talk and no action”, soos die klubs dit beskryf. Daar was laas jaar ook groot drama in die onderskeie ligas waar die hof moes ingryp – maar tog het die klubs aan die kort ent getrek. “Dit was verskriklik challenging, nie net vir my as coach nie, maar ook vir die spelers,” vertel FN Rangers se coach, Arreshaat Daniels. “Dis moeilik om hulle gefokus te hou met online oefensessies alleen. “Daar is net sóveel wat jy met die sessies kan doen. “Ek het net in November laas jaar constructive sessions met my players (in groepe) gehad. “Ons het alle protokolle gevolg en dis ook waar ons chairman inkom, wat alles moontlik maak sodat die club voldoen. “Van Maart tot Desember 2020 het hy ook van die klub se spelers en hul gesinne ondersteun wat hul werk verloor het weens die pandemie.” Crystal Palace se coach, Goodwin Lewis, laat hoor hulle het reeds sedert laas jaar alle protokolle in plek om aan die maatreëls te voldoen. Volgens Lewis probeer Palace maar binne die reëls operate, met die pandemie wat reeds erge verwoesting gesaai het. “Ons weet nie wanneer die pandemie ooit gaan oorwaai nie,” het Lewis uitgewys. Agterbakse “Ons spelers doen maar road running in groepe, want dis ál manier hoe die spelers tans hul litte kan los hou.” Abdul Tajoodien van Silver Spurs sê hulle moes die harsh reality face met die dood van een van hul eie, Chad Craig, weens Covid. “Dan moes ons ook nog te doen kry met agterbakse klubs in die Tweede Liga wat ’n geleentheid gesien het om van ons players te poach omdat ons geen antwoorde gehad het oor wanneer die Derde Liga weer hervat sou word nie,” vertel Tajoodien. “Ons het ook nog geen aanduiding van die liga-formaat ontvang nie. Dit plaas die spelers ook in two minds omdat die ABC League ook voorberei en die spelers wil sokker speel. Hulle is nie gepla oor die politiek nie. “Ons het geen support van Safa CT ontvang wat betref PPE en sanitiser nie. Ons is ook nie laat weet wanneer ons na die speelveld sal kan terugkeer nie. “Safa Nasionaal is baie stil oor amateursokker en die inligting van Safa CT is dat die financial compensation vir die klubs nie bespreek is nie.” Tajoodien voeg by: “Safa moet help met funding en PPE, sowel as sanitisers. Ons sal verseker dat die wedstrydbeampte comply met die ander dinge wat bespreek is.” KLUBKRIEKET Krieket Suid-Afrika (KSA) het vroeër vandeesweek bevestig dat die terugkeer van alle vorme van amateurkrieket tot 1 Februarie uitgestel is. KSA het oorspronklik beplan dat provinsiale krieket, klubs, skole en KFC Mini-krieket in die eerste week van Januarie sou begin, maar weens die huidige nasionale vlak 3-inperking sal daar geen amateurkrieket die maand wees nie. ’n Hooggeplaaste in plaaslike krieket is van mening dat dit baie moeilik gaan wees om die seisoen hoegenaamd aan die gang te kry. James Fortuin, uitvoerende hoof van Boland Krieket, sê: “Krieket se amptelike posisie, in dié stadium, is dat ons ’n besluit sal maak ná president Ramaphosa se verwagte toespraak op die 15de van Januarie. Maar, om eerlik te wees met jou, ek kan nie sien hoe ons gaan terugkom nie. “Ons speel onder normale omstandighede tot in April, maar jy moet onthou dat amateurrugby reeds ’n hele jaar verloor het. “Hulle sal dan geneë wees om te speel, maar op amateurvlak moet rugby en krieket dikwels fasiliteite deel, wat natuurlik tot konflik kan lei.” Die senior provinsiale ­manspan se seisoen sou Donderdag aan die gang gekom het met die aanvang van driedagkrieket se Provinsiale Beker. Dit sou vyf wedstryde landwyd insluit. Die spanne sou ook van vandag aan die openingsronde van die KSA Provin­siale Eendagbeker deelgeneem het. Die provinsiale vrouespanne moes ook gister weer aan die gang gekom het, met die 50 boulbeurt- en T20-kompetisie wat onderskeidelik gister en vandag sou begin. Ná die sukses van die onlangse Women’s T20 Super League, wat in Desember in Kaapstad gehou is, het provinsiale spanne hul visier gestel om hul momentum na die CSA Women’s Provincial T20-toernooi te neem. KSA se waarnemende hoof van Cricket Pathways, Edward Khoza, het gesê: “Krieket Suid-Afrika en sy lede oefen hul plig van sorg uit deur die aanvanklike tydraamwerk vir die hervatting van die spel op hierdie vlak aan te pas. “Hoewel ons die gretigheid van ons krieketspelers waardeer om te speel, is ons ongelukkig beperk deur die werklikheid van die Covid-19-pandemie, waarvan krieket nie gespaar word nie. “In ’n poging om die tyd op te maak wat vir amateurkrieket verlore gaan, oorweeg KSA die moontlikheid om die speelvenster tot einde Mei uit te brei. Verder sal senior provin­siale spanne, mans en vroue, vooropgestel word, aangesien ons die opsie ondersoek om toernooie in bioveilige omgewings te hê.” Die hersiene toernooiskedules sal volgens KSA binnekort aangekondig word. ATLETIEK Nes met talle ander sportkodes het die Covid-19-pandemie die aktiwiteite van atletiekklubs in die Westelike Provinsie en die res van Suid-Afrika behoorlik gekniehalter. Westelike Provinsie Atletiek (WPA) het laas jaar met sowat 19 000 geregistreerde atlete gespog wat aan die begin van laas jaar lisensies­ by 110 klubs in die provinsie vir die jaar uitgeneem het. WPA affilieer die gelisensieerde atlete aan Atletiek Suid-Afrika (ASA). Dit stel atlete in staat om deel te neem aan onder andere atletiek­byeenkomste op die baan en aan veld, asook daaglikse en weeklikse padwedlope. Wanneer gelisensieerde atlete moontlik ’n besering in ’n wedloop of amptelike oefensessie opdoen, word hulle deur versekering gedek omdat hulle lisensiehouers van ASA en WPA is. Uit die sowat 80 amptelike padwedlope wat laas jaar op WPA se plaaslike kalender was, het daar net 12 in Januarie, Februarie en Maart plaasgevind. Daarna het daar absoluut niks vir die res van die jaar gebeur nie. Die uiters gewilde Two Oceans Marathon, die Cape Town Marathon, die Spar Ladies Race, die Gun Run en die Cape Town 12-wedloop is van die sogenaamde “groot vyf” plaaslike wedlope wat nie laas jaar kon plaasvind nie. Lewensbloed Hierdie wedlope lok elke jaar duisende deelnemers en dien as ’n groot inkomstestroom vir WPA. Die atletiekgemeenskap weet egter dis die talle kleiner wedlope wat deur plaaslike atletiekklubs gereël word wat die lewensbloed van die sport is. Benewens dat dit as ’n inkomste vir die klubs dien, word ’n persentasie van die inkomste van die wedlope aan WPA afgestaan. Deelnemers wat nie aan klubs verbonde is nie, koop ook tydelike lisensies om aan wedlope deel te neem wat aan WPA oorbetaal word. WPA is dus ook dié inkomstestroom kwyt. Tot dusver was daar vanjaar nog geen aanduiding van ASA se kant wanneer klubs lisensies vir hul atlete vir 2021 kan aankoop nie. En selfs as lisensies wel beskikbaar word, is daar geen waarborg dat atlete dit gaan koop nie. Atlete sal slegs lisensies koop as hulle aan byeenkomste of wedlope kan deelneem. Die Comrades Marathon, Suid-Afrika se mees prestigeryke ultra­marathon, tussen Pietermaritzburg en Durban, vier vanjaar sy 100ste bestaansjaar. Die wêreldberoemde wedloop wat duisende internasionale deelnemers lok, het ook nie laas jaar plaasgevind nie. Tans is daar ’n voorlopige kalender vir byeenkomste en wedlope met datums vir vanjaar, maar geen waarborg dat hulle sal kan plaasvind nie. Klubs is genoop om maar virtuele wedlope aan te bied. Dié wedlope, waar deelnemers aanlyn inskryf en van enige plek kan hardloop, is egter glad nie gewild nie. Deelnemers moet hul eie tyd hou en aan organiseerders van die vir­tuele wedlope stuur vir goedkeuring. Prysgeld Die meerderheid van die atlete neem dié besigheid egter nie ernstig op nie beskou dit nie as die ware Jakob nie. Prysgeld vir elite-atlete is ook nie ter sprake nie. Dit is dus so duidelik soos daglig dat die pandemie verwoesting in die atletiekwêreld gesaai het. En as daar nie dringend ’n entstof vir die corona-virus beskikbaar gaan wees nie, staar nóg ’n uiters moeilike jaar die plaaslike atletiekklubs en atletiek in Suid-Afrika in die algemeen in die gesig.