ATLANTIS. – Inwoners met Covid-simptome hier beweer hulle word by die hospitaal as positief geklassifiseer sonder om getoets te word. Verskeie mense het verlede week van vroegoggend in lang rye by die hospitaal gestaan om vir Covid-19 getoets te word. Sommiges moes omdraai en die volgende dag terugkeer. Een van die inwoners sê: “Ek het simptome gehad. My keel was seer en my kop het verskriklik gepyn. Ek het vroeg in die ry gaan staan en was omtrent die hele dag daar. Laat die middag is ons aangesê om die volgende dag terug te keer. “Die volgende oggend was ek weer vroeg daar by die hospitaal. Ek het die dokter gesien en hulle het my net ondersoek en gesê ek is positief, sonder om my te toets. “Ek moes ’n vraelys invul en my ID-nommer verskaf. Daarna is ek aangesê om my vir 10 dae by die huis te isoleer.” Nog ’n vrou is meegedeel dat sy Covid-19-positief is sonder om getoets te word. Sy is ook meegedeel dat net sekere mense met onderliggende siektes en wat deur ’n dokter verwys word, getoets kan word. Barbara Rass, ’n raadslid van Atlantis, het haar sterk uitgespreek oor dié mense sonder ’n toets as positief geklassifiseer is. “Die mense word aangemoedig om hulle te laat toets vir Covid-19, maar as hulle by die hospitaal kom, word hulle nie getoets nie. Hulle word net gesê om hulle by die huis te gaan isoleer.” Mark van der Heever, woordvoerder van die gesondheidsdepartement, het bevestig dat mense met Covid-19-simptome getoets word as dokters hulle na die hospitaal verwys. Ouetehuise Dié reëls het eers op 28 Desember in werking getree nadat die Wes-Kaapse premier, Alan Winde, dit afgekondig het. Van der Heever sê: “Ons toets mense wat deur dokters verwys word met Covid-simptome, mense wat in tronke en ouetehuise is en simptomatiese mense in dagsorgsentrums. “Die hospitaal toets mense met chroniese siektes as hulle simptome toon. So ook mense oor 45 wat ly aan diabetes, hoë bloeddruk, hart, niere, longe, kanker, TB en MIV as hulle Covid-19-simptome het. Mense wat op operasies wag, word ook eers getoets. “Die ander mense wat simptome het, moet hulle vir 10 dae by hul huis isoleer of by een van die Covid-19-sorgsentrums.”