S’BU Nkosi wil seker maak hy druk Saterdag op Loftus Versfeld in Pretoria sy stempel af die Currie Cup-eindstryd tussen die Bulls en die Sharks. Dié kragtige vleuel van die Sharks het sedert 2018 in 11 toetse vir die Springbokke uitgedraf. In 2019 was hy lid van die seëvierende Bok-span wat die World Cup in Japan gewen het. Die 25-jarige boorling van Barberton wat bekend is vir sy spelskepper-vermoëns op die aanval, gaan in ’n hewige stryd gewikkel wees met twee opkomende sterre op die vleuels vir die Bulls. Kurt-Lee Arendse en Stravino Jacobs het hulself onlangs op die plaaslike toneel aangekondig, maar as ’n gevestigde Springbok meen Nkosi hy het ’n voorsprong op hulle. Nkosi sê: “Ja, hulle is albei goeie spelers, maar ons het almal baie om te leer en ek is ’n bietjie verder as hulle. Daar is ’n paar dinge wat ek geleer het wat hulle nog moet leer. “Maar ek sal hulle die respek gee wat hulle verdien en my eie spel speel asof ek teen die beste vleuels ter wêreld speel. “Wie ook al die minste foute maak in die spel se belangrikste areas, wen halfeindstryde en eindstryde. “In die uitspeelwedstryde is ek meer besorg oor my grondbeginsels as oor my X-faktor.” Nkosi is bewus daarvan dat die Sharks as die underdogs beskou word, maar volgens hom is dit nie iets wat hulle pla nie. “Ons fokus nie op die underdog-etiket nie. “Ek is seker die feit dat ons wêreldklas-spelers en -afrigters in ons span het, beteken dat die Bulle ons ál die respek gaan gee wat ons verdien. “Hulle weet ons respekteer hulle beslis. Intussen het Nkosi die belangrikheid daarvan beklemtoon dat Curwin Bosch, die Sharks-losskakel, sy uitstekende peil in die eindstryd voortsit. “Ek kan die vonkel in sy oë sien. Hy is nou aan die brand. “Dit lyk asof alles wat hy tans doen, vir hom werk. “Ons wil hom soveel moontlik die geleentheid gee om pale toe te korrel omdat hy tans met ál sy pogings slaag.” Op die vraag hoeveel ’n Curriebeker-oorwinning vir die manne van Durban sou beteken ná ’n onstuimige jaar, sê Nkosi onomwonde: “Om die beker te wen sal uiteraard baie bevredigend wees, veral ná al die moei­like tye wat ons deurgemaak het. “Ons moet seker maak dat ál die opofferings wat ons gemaak het, Saterdag geregverdig word.”