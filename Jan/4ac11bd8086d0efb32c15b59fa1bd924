ONDANKS al die goeie werk wat die afrigter Jan Olde­ Riekerink met die Cape Town City-span verrig het, kry hy steeds nie die maksimum uit sekere van sy sterspelers nie. Dis nie omdat die spelers se peil nie goed genoeg is of dat hulle nie vir Olde Riekerink wil speel nie, maar liewer omdat die Nederlander dalk nie die gepaste rolle vir sy spelers gee nie. Byvoorbeeld om die maksimum uit ’n striker soos Tashreeq Morris te kry, moet hy as ’n target man gespeel word, gegewe Morris se groot statuur en vaardig­hede in die lug. Dis ideaal om Morris met sy rug na die opponent se doelhok te laat speel. Hy moet die bal van die defenders agter hom beskerm en die bal aflê na sy vleuels of die mid­fielders. Sodoende kan hulle die bal weer in die gevaarlike areas speel om doele te kry. Dis ook nóg ’n manier hoe City se blitsige en vaardige wingers soos Craig Martin en Mduduzi Mdantsane meer spasie en vryheid op die vleuels kan geniet om crosses vanaf die regter- en linkerkant te stuur. Dit sal gehalte-spelers soos Thabo Nodada en Bradley Ralani, wat buite die doelgebied kan rondhang vir die tweede bal, kans gee om na die doelhok te korrel. Dis beslis een aspek van City se aanval wat die span se spelers nie genoeg toepas nie. Net só sal ’n speler soos Fagrie Lakay ook baie daarby kan baat, maar hy moet op die skouer van Morris speel. Lakay is tans goed op peil en sy oog is weer ingestel op doele. Dié voormalige SuperSport United-doelskieter het drie doele in sy vorige twee wedstryde vir City ingeryg. Mik As City net meer kanse kan skep, behoort Lakay gereelder die nette te laat raas. Lakay het goeie spoed en vaardighede om verby verdedigers se beweeg, maar dit gebeur net af en toe in wedstryde. Met Morris se imposante fisieke teenwoordigheid behoort hy Lakay meer te help om met flick-ons na die pale te mik met moontlike one-on-one aangeë. Dalk kan dié benadering Leopards, wat in Polokwane ’n wurggreep op City het, ook onkant betrap.