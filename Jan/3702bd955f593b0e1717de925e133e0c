DIE stryd tussen die losskakels van die Bulls en die Sharks kan Saterdag een van die deurslaggewende faktore in die eindstryd van die Currie Cup wees. Die Bulls se losskakel, Morné Steyn, het hope ervaring, maar sy eweknie van die Sharks, Curwin Bosch, speel vanjaar voortreflike rugby. Bosch se kanonskopstewel is die hoofrede waarom die span van Durban Saterdag in die eindstryd op Loftus Versfeld in Pretoria gaan speel. Die Shark se nr. 10 was suksesvol met drie langafstand-strafdoele van binne die Westelike Provinsie se halfgebied. Hy was ook in die kol met ’n skepdoel wat sy span ’n groot voordeel gegee het. Sean Everitt, afrigter van die Sharks, is egter bewus daarvan dat sy span sy peil aansienlik sal moet lig as hy sy eweknie, Jake White, en sy manne in die Jakarandastad wil ore aansit. Everitt sê oor die Bulls se bedreiging: “Om teen die Bulls op die Hoëveld te speel gaan ’n hele reeks uitdagings vir ons inhou en ons sal hierdie week baie hard moet werk en goeie planne moet beraam om ’n kans te hê om te wen.” Hy sê oor Bosch se ver­toning: “Dit is ongelooflik hoe Curwin se seisoen verloop het. Hy het regtig gegroei en het ons in talle games uit die loopgrawe gehelp. “Met sy uitgebreide speel­tyd op nr. 10 het sy algemene spel in die posisie verbeter en so ook sy skopspel. “Sy skepdoel en die drie lang strafskoppe het ’n groot verskil in die wedstryd gemaak en hy het ’n groot bydrae tot die oorwinning gelewer.” Die Bulls gaan Bosch dus fyn moet dophou.