’N SKITTERENDE onoorwonne 89 deur die paaltjiewagter Rishabh Pant en ’n hardnekkige 56 in 314 minute deur Cheteshwar Pujara het Indië vanoggend in staat gestel om ’n onwaarskynlike reeksoorwinning oor Australië te behaal. Indië wen dus die reeks van 4 toetse met 2-1 en is nou die houers van die Border-Gavaskar-trofee. Die besoekers is die reuse­taak gestel om 328 vir ’n oorwinning te behaal – 100 meer as die vorige vierdebeurt-rekord in Bris­­bane. Pat Cummins (4/55) het vroeg toegeslaan toe hy Rohit Sharma se buiterand gevind het en deurentyd sy hart uitgeboul het. Shubman Gill (91) se tweede paaltjie-vennootskap van 114 met Pujara het vir Pant en kie ’n gesonde grondslag gelê om later in die dag die jaagtog suksesvol te kon voltooi. Die Aussie-sneltrio van Cummins, Mitchell Starc en Josh Hazlewood het Pujara met kortballe ge­peper wat beslis moreoggend op sy lyf sal pryk. Hy was egter baie braaf voordat Cummins hom BVP betrap het om die Aussies hoop te gee. Gefnuik Ajinkya Rahane (24 van 22 balle) was ook aggressief in sy kamee-beurt voordat Cummins hom uitgehaal het. Pujara en Mayank Agarwal is ook deur Cummins gefnuik, maar Washington Sundar en Pant het met die tipiese voortvarendheid van die jeug gekolf en het eindelik die laaste Aussie-aanslae afgeweer. Pant is as die speler van die wedstryd aangewys en Cummins is vir sy skitterende boulwerk beloon met die speler-van-die-reeks-toekenning. Alles in ag genome, het Indië waarskynlik verdien om die reeks te wen, veral in die lig daarvan dat hul invloedryke kaptein net vir een van die vier toetse beskikbaar was. Hulle is ook gery deur die beseringspook, maar het gewys hul diepte is tans ongeëwenaar in wêreldkrieket.