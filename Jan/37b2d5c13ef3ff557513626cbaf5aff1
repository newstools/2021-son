CHELSEA het aan Thomas Tuchel sy eerste sege as nuwe manager van die klub besorg. Dis toe die Blues Sondag op Stamford Bridge die span van Burnley met 2-0 kafgedraf het. Doele deur César Azpilicueta en Marcus Alonso het die span van Londen sy eerste tuissege sedert Kersfees in die sak gebring. Tuchel is ook die eerste manager van Chelsea wat nie doele in sy eerste twee wedstryde in beheer afgestaan het nie. Dit volg nadat Chelsea laas week in sy debuutstryd met 0-0 teen Wolves gelykop gespeel het. Tuchel, wat tot dusver ervaring bo jong talent verkies, het wel jongelinge soos Mason Mount en Callum Hudson-Odoi laat speel. Net so het Chelsea se nuwe Duitse manager ook besluit om Reece James weer in te span op die rightback-posisie. Die Blues se fans sal ook bly wees om te sien Tuchel het besluit om weer met wingers aan te val – nes in die suksesvolle Antonio Conte-era. Volgens Tuchel is hy tevrede dat Chelsea nou weer op die wenpad is. Werk “Dit voel altyd lekker om jou eerste sege te behaal. “Maar ons het so baie werk wat voorlê vir ons as span. Ons kan nie nou gerus wees nie. “Daar is baie aspekte van ons spel wat op dreef sal moet kom indien ons as ernstige aanspraakmakers beskou wil word,” het Tuchel gesê. Die Clarets, soos Burnley genoem word, was op hul beurt power en het bitter min kanse geskep. Sean Dyche, manager, se span was ’n skadu van die een wat die kampioen, Liverpool, onlangs laat les opsê het. Dit is waarom Dyche die eerste een is wat sal uitwys die besoekers het gekry wat hulle verdien het. – AP