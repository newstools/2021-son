DIE jong, onervare boulaanval van die Proteas gaan moet leer om omgekeerde swaai in Paki­stanse toestande toe te pas, aangesien daar waar­skynlik nie veel swaai of wip op kolfblaaie daar sal wees nie. Hulle gaan egter maniere moet vind om die bal te shine, aangesien die gebruiklike manier van spit and polish sedert Covid-19 nie meer toegelaat word nie. Mark Boucher, afrigter van die Proteas, sê: “Een ding is seker, jy kan ’n goeie reverse swing-bouler wees, maar as die bal nie reverse nie, dan maak dit nie ’n verskil nie. Ons moet die bal kry om te reverse. “In die Covid-tye moet jy versigtig wees oor hoe jy na die bal kyk. “Daar is wel wettige maniere om die een kant van die bal grof te maak om reverse swing te kry, so ons sal daarna kyk.” Die 44-jarige voormalige Protea-paaltjiewagter was die afrigter van die Titans voordat hy in 2019 die nasionale leisels by Ottis Gibson oorgeneem het. Hy sê: “Ek het al in die verlede gesien hoe boulers in die franchise-stelsel met ’n bal te doen kry wat reverse­, maar dan kan hulle dit nie beheer nie. KG (Rabada) boul baie goed met ’n bal wat reverse, so hy gaan baie belangrik wees vir ons, veral om daai kennis met die ander manne te deel. “Die lekker ding is dat ons ’n boulafrigter (Charl Langeveldt) het wat ’n meester in reverse swing-boulwerk was. “Ek is seker dat hy ’n paar goeie calls sal maak in terme daarvan om omgekeerde swaai reg te kry.” Boucher en Langeveldt is die enigste lede van die Suid-Afrikaanse toergroep wat al in Pakistan gespeel het. Die span het gister na Pakistan vertrek.