DIE Wes-Kaapse onderwysdepartement het in twee weke 78 personeellede weens Covid-19 aan die dood afgestaan. Altesaam 573 onderwysers in die provinsie veg nog teen die virus. Volgens Bronagh Hammond, ’n woordvoerder van dié departement, het 56 onderwysers die stryd verloor. "Die ander agt was deel van kantoorpersoneel. Ons dink aan hul familie en vriende in die tyd." Sy voeg by die departement berei hom elke jaar voor vir laat inskrywings. "Die jaar sal dit seker bietjie moeiliker wees omdat skole die getal leerders ook laag hou sodat hulle steeds die sosiale afstand kan handhaaf." Hammond sê die skole het goed gedoen in die eerste golf van die pandemie. "Skole het tydelike planne in plek gesit, wat voorsiening maak vir ’n hersiende onderrigplan. Verder moet hulle steeds verseker dat die veiligheid en gesondheid protokolle gevolg word. Dit het ’n impak op die getal dae wat leerders by die skool is." Volgens Hammond is hulle wel nou bekommerd oor die stygende infeksiekoers en oor watter effek dit op die leerders en onderwysers sal het. "Dit is natuurlik ’n groot bekommernis wanneer ’n leerder of onderwyser positief toets." Sy sê indien daar enige veranderinge vir die nuwe skooljaar is, sal dit deur die nasionale departement van basiese onderwys aangekondig word. 