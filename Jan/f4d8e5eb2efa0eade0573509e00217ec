JOSÉ Mourinho, Tottenham se manager, wil Liverpool se ellende vererger. Mourinho se Spurs verwelkom die Premierliga-kampioen vandag in Londen en is op soek na ’n oorwinning én wraak – veral nadat Spurs sy vorige kragmeting teen die Reds met 1-2 op Anfield verloor het. Mourinho is goed bewus van Liverpool se treurmare en wil die situasie uitbuit. “Ek dink albei spanne weet die vorige wedstryd het nie die ware verhaal vertel nie,” sê Mourinho. “Ons was goed genoeg vir ’n punt, maar het Anfield sonder ’n punt verlaat. Dis nou ons beurt om sake reg te stel. “Boonop dink ek dit is ’n goeie tyd om hulle te pak, want die selfvertroue en die gees is laag. “Ons kan dinge weer regstel.” Die Portugees se self­vertroue spruit uit die feit dat sy Spurs-span onoorwonne was in hul vorige sewe wedstryde­ in alle kompetisies. Dit is in skrille kontras met Jürgen Klopp se Reds, wat in hul vorige vyf wedstryde in die liga segeloos was. Dit sluit in drie gelykop uitslae en twee nederlae. Liverpool het egter ’n uitstekende rekord teen Spurs met ses agtereenvolgende seges oor die Noord-Londense klub. – AP