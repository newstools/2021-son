EMBROSE Papier se drie in die 45ste minuut het die Bulls Woensdag gehelp om seker te maak van ’n tuis-halfeindstryd in die Curriebeker-kompetisie. Die span van Pretoria moes egter kliphard swoeg om die Lions met 22-15 op Loftus Versfeld te klop. Die rustydtelling was 9-6 in die Lions se guns. Papier se drie het net ná die rustyd gekom danksy die Bulls-voorspelers se puik werk. Volgens Papier was dit ’n moeilike drie weke omdat hulle almal buite aksie was. “Dit was tough, veral vir die ouens wat Covid gehad het. Ek was drie weke uit. Ons moet net ons peil behou as ons heelpad wil gaan,” het hy agterna gesê. Elton Jantjies, die Lions-kaptein, sê sy span het net te veel foute gemaak. “Ons gaan weer na die game en ons strategie kyk. Hopelik kan ons genoeg leer om hulle volgende keer in die semi te troef,” het Jantjies gesê. Sy eweknie by die Bulls, Duane Vermeulen, was bly oor hoe sy manne teruggeveg het nadat hulle agter was. “Ons is happy met die uitslag. Hopelik kan ons dit teen die Pumas voortsit. Die Lions is ’n span wat van hardlooprugby hou. Hulle gaan in die semi ’n ander uitdaging bied. So, ons sal met beter ’n vertoning vorendag moet kom,” het hy gewaarsku. Die Lions het in die eerste helfte die gebiedsvoordeel en die balbesit heeltemal oorheers. Hulle het verwoed aangeval, maar die Bulls se verdediging was rotsvas. Voorloop Al wat die Lions vir hul moeite in die eerste 40 minute kon wys, was drie strafdoele deur die heelagter, Tiaan Swanepoel. Die Bulls se losskakel, Chris Smith, was in die kol met die doelskop. Smith was ook suksesvol met vier strafdoele, wat sy span met 19-9 laat voorloop het. Swanepoel het egter met twee kenmerkende langafstand-strafdoele die agterstand na 19-15 vernou. Morné Steyn het Smith laat in die tweede helfte vervang. Hy het ’n strafdoel deur die pale gejaag om die Bulls se voorsprong weer na 22-15 te rek. Die Lions het in die doodsnikke ’n kans verspeel om ’n gelykop uitslag af te dwing, maar hulle kon net nie oor die doellyn kom nie. Puntemakers: BULLS – drie: Embrose Papier ; doelskop: Chris Smith; strafdoele: Smith (4), Morné Steyn . LIONS – strafdoele: Tiaan Swanepoel  (5).