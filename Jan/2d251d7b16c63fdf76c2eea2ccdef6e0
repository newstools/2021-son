JOHN Dobson glo Ali Vermaak het die vermoë om almal te verras in môre se Curriebeker-halfeindstryd teen die Sharks op Nuweland. Die Westelike Provinsie- afrigter­ se span het ’n groot terugslag beleef. Hy gaan in die skrums moet klaarkom sonder die dienste van sy grootste troefkaart, die vurige rooikop Steven Kitshoff. Kitshoff (28), wat die Streeptruie in die afwesigheid van Siya Kolisi aangevoer het, gaan weens Covid-19-protokolle nie in die semi kan speel nie. Nadat Kolisi die vorige twee games ook weens Covid-19-protokolle misgeloop het, keer hy vir die uitspeelwedstryd op oopkantflank terug. Die 31-jarige Vermaak gaan saam met Frans Malherbe en Bongi Mbonambi opgesaal wees met die taak om die skrum te anker teen die gedugte drietal van die Sharks: Ox Nché (loskopstut), Fezokuhle Mbatha (haker) en Thomas du Toit. Vermaak het sedert 2011 in 67 games vir die WP gespeel en 27 keer vir die Stormers uitgedraf. Dobson het gister in ’n aanlyn konferensie erken dat Kitshoff se afwesigheid inderdaad ’n groot verlies vir sy span is, maar hy is vol vertroue in Vermaak se vermoëns. “Ja, hy (Kitshoff) was tot dusver absoluut uitstekend vir ons. Die statistieke bewys dit. “Kitsie het ook uitstekend vir Siya ingestaan as kaptein. Hy is beslis een van ons belangrikste spelers en dit is uiteraard ’n groot terugslag. “Ek is egter gemaklik met Vermaak. Ons het ’n lang verhouding wat oor 10 jaar strek. “Volgens my is hy een van die mees onderskatte stutte in Suid-Afrika en hy is ongelukkig om nog nie ’n Springbok te wees nie. “Ons het laas jaar voor die lockdown in Superrugby gesien ons gaan daar (in Durban) teen Thomas en Ox ’n helse battle in die skrums hê. “Dit gaan moontlik nie vir ons (in die skrums) so gemaklik wees soos die laaste ruk nie. “Maar ek belowe julle Vermaak gaan julle verras. “Ons sal miskien ’n bietjie harder moet werk, maar hopelik kry ons die uitslag wat ons wil hê,” het Dobson gesê. Benewens Kolisi en Vermaak keer Salmaan Moerat terug. Hy gaan slot speel. Die agterlyn wat drie weke gelede in Bloemfontein in die WP se sege oor die Cheetahs diens gedoen het, bly onveranderd. Hul eweknieë by die Sharks gaan hulle behoorlik op die proef stel. In die agterste driehoek is spelers van die kaliber van Aphelele Fassi, Sbu Nkosi en Yaw Penxe. Daar is ook die kaptein, Lukhanyo Am, Marius Louw in die middelveld en die skakelpaar Sanele Nohamba en Curwin Bosch. WP – Damian Willemse, Sergeal Petersen, Dan du Plessis, Rikus Pretorius, Angelo Davids, Tim Swiel, Herschel Jantjies, Juarno Augustus, Johan du Toit, Siya Kolisi (k), JD Schickerling, Salmaan Moerat, Frans Malherbe, Bo­ngi Mbonambi, Ali Vermaak. BANK: Scarra Ntubeni, Leon­ Lyons, Neethling Fouché, Chris van Zyl, Ernst van Rhyn, Jaco Coetzee, Paul de Wet, Ruhan Nel, Sazi Sandi, Tristan Leyds. SHARKS – Aphelele Fassi, Sbu Nkosi, Lukhanyo Am (k), Marius Louw, Yaw Penxe, Curwin Bosch, Sanele Nohamba, Sikhumbuzo Notshe, Henco Venter, Dylan Richardson, Ruben van Heerden, JJ van der Mescht, Thomas du Toit, Fez Mbatha, Ox Nché. BANK: Dan Jooste, Mzamo Majola, Michael Kumbirai, Hyron Andrews, Thembelani Bholi, Jaden Hendrikse, Jeremy Ward, Manie Libbok.