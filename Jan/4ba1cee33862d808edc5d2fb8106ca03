’N MUNISIPALE werker wat die afgelope week ’n roetine-inspeksie by die Koos Raubenheimer-dam buite Oudtshoorn gedoen het, het op wapens en ammunisie afgekom. Die skok-ontdekking is gemaak nadat damvlakke gedaal het. Kapt. Malcolm Pojie, polisiewoordvoerder, sê in ’n verklaring lede van die Attaqua-honde-eenheid, polisieduikers en misdaadintelligensie is na die toneel ontbied. Drie Martini-Henry-jaggewere, ’n BSA-jaggeweer, ’n antieke haelgeweer, twee rewolwers, een 303-jaggeweer en 8 820 patrone is gevind. Genl.maj. Oswald Reddy, distrikskommissaris in die Tuinroete, het die lede geloof vir die uitstekende werk om die wapens uit die water te haal. Pojie sê die ondersoek na die ontdekking gaan voort. Na verwagting sal nog ammunisie uit die dam gehaal word. Die polisie vra intussen die publiek se hulp om die persoon te help opspoor wat die wapens in die dam gegooi het. Die Oudtshoorn-polisie kan by 044 203 9000 gebel word en Stop Misdaad by 0860 10111. 