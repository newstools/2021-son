JOSÉ Mourinho glo daar is iets spesiaals aan die broei onder sy Tottenham Hotspur-spelers en dat dié klub se titeldroogte van 13 jaar uiteindelik gebreek kan word. Die Spurs se manager het beslis rede om in sy noppies te wees nadat sy span die eindstryd van die Carabao Cup gehaal het. Oogpunt Spurs het Dinsdagaand hul halfeindstryd teen Brentford met 2-0 gewen. Die doele is deur Son Heung-min en Moussa Sissoko aangeteken. Die Engelse Premierliga-klub het in 2008 laas ’n titel gewen toe hy Chelsea in die eindstryd van dié einste kompetisie geklop het. Mourinho is uit ’n persoonlike oogpunt ook op soek na sy vyfde sukses in dié kompetisie – hy het dit al as manager van Chelsea (2005, 2007 en 2015) en Man United (2017) gewen. “Ek het in 2004 Engeland toe gekom en ek kan onthou ... Ek moes die betekenis van die bekerkompetisies hier kom leer en ek neem dit nog altyd ernstig op. As daar enige geheim bestaan, is dit om dit ernstig op te neem en te respekteer waarvoor Engelse sokker staan,” het Mourinho ná die wedstryd gesê. “Ek kan aanvoel dat daar ’n honger in die span is. Ek sê nie dis ’n wen-mentaliteit nie. Ek sê ook nie ons is dít of dát nie. “Wat ek eintlik wil sê, is dat ons eerlike mense is. “Sedert die eerste stryd teen Chelsea, toe Stoke City ... Nou het die spelers dit ernstig opgeneem. Dis wat ek hoop om Sondag in Crosby teen Marine (in die FA Cup se derde ronde) ook te doen. Om ernstig te wees, die teenstander te respekteer en deur te dring.” Die Tottenham-verdediger Eric Dier het Mourinho se woorde beaam en gesê hulle is desperaat om silwerware te wen. “Sedert ek hier is, wou ons graag iets wen en daardie motivering is steeds daar,” sê Dier. “Daar is nog baie sokker om te speel, maar dit voel fantasties om in die eerste eindstryd te wees.” – Reuters