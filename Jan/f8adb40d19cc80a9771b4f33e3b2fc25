PEP Guardiola kon nie vir ’n beter vroeë verjaardaggeskenk gevra het nie. Die manager van Manchester City het gister op Stamford Bridge toegekyk hoe sy spelers Chelsea met 3-1 in die Engelse Premierliga stukkend speel. Voeg daarby dat Guardiola weens ’n vlaag positiewe Covid-19-gevalle onder talle van sy voorste spelers nog noodgedwonge veranderings aan sy span moes maak, en jy sal verstaan hoe baie spesiaal dié wen vir die Spanjaard voor sy 50ste verjaardag moet wees. Die Cityzens is ook nie ’n kat se kans gegee om te wen nie. Chelsea kon immers ’n volsterktespan kies, en het boonop ná ’n wen verlede week weer met selfvertroue gespog. Guardiola se span het heel duidelik nie die draaiboek ontvang nie, met drie doele in die eerste helfte deur Ike Gundogan, Phil Foden en die City-kaptein, Kevin de Bruyne, wat die Blues se wind uitgeskop het. Dat City egter nie meer doele in die tweede helfte kon aanteken nie, was so ’n bietjie van ’n teleurstelling. Die besoekers het strykdeur die kragmeting goeie kanse geskep om hul voorsprong te rek. Hulle kon net nie weer afrond nie. Om so ’n bietjie eer te herwin het Chelsea se Callum Hudson-Odoi in beseringstyd ’n doel aangeteken. Met dié wen het City ook uitbasuin hy’s nog in die geveg vir vanjaar se Premierligatitel. Hy spog nou met 29 punte – 4 minder as die voorloper, Liverpool, en die tweede geplaaste Manchester United wat albei met 33 spog.