DIE corona-virus het ook die lewe geëis van ’n bekende DJ van Mitchells Plain, Anthony Mark “Buksie” Vraagom, oftewel DJ Killa B. Volgens Gillian van der Westhuizen, sy suster, was hy van skooldae af lief vir musiek. “Hy was by al die variety shows betrokke. Hy het begin met sy park jamsop die veld oorkant ons huis in Westridge, Mitchells Plain. “Hy was ses jaar betrokke by Good Hope FM se Cypher Sessions in samewerking met DJ Ready D. Begrawe “Hy was vir jare by Club Caravelle in Mitchells Plain en het ook by Stargayzer gespeel.” Nadat die DJ positief getoets is vir Covid-19 het hy op 18 Desember hospitaal toe gegaan omdat hy kortasem was. Die Vraagoms se ma, Mabel, is op 24 Julie ook weens komplikasies van Covid-19 oorlede. Die musiekman is op Saterdag 2 Januarie vanuit die Morawiese kerk in West­ridge begrawe. Van der Westhuizen sê Vraagom was ’n mens-mens en hy het gehou van kinders. “Hy het gehou van gemeenskapswerk en het elke twee maande iets in die gemeenskap gedoen. “Hy was ook baie betrokke by park jams vir Kaapse rymkletsers om die hip-hop-gemeenskap te bevorder. “Hy was ’n goeie man vir sy vrou, Audith, en ’n goeie oom vir my kinders. “Geen paartie sal meer dieselfde wees nie, want ons wou net op sy musiek dans.” DJ Killa B het onlangs geteken by Boentoe Produksies en was besig met ’n nuwe EP. Die rymkletser Ranny Kay sê Killa B was ’n ope deur; hy het hul musiek op radio laat speel. “Die rymkletsgemeenskap is ook geraak deur sy sterfte. Ons gaan hom vreeslik mis. “Rus sag, Killa B.”