DIE voormalige kommunikasiehoof van die Nelson Mandelabaai-metro, Roland Williams, is Vrydag vier jaar tronkstraf opgelê nadat hy sy vonnisvoorwaardes verbreek het. Williams (50) het in 2018 skuld beken op bedrogklagte nadat hy die versekeringsmaatskappy Santam uit R96 000 bedrieg het. Hy is in 2018 tot 36 maande korrektiewe toesig gevonnis en is ook 'n opgeskorte vonnis van vier jaar tronkstraf opgelê. Hy is ook met R30 000 beboet. Die voorwaarde vir sy opgeskorte vonnis was dat hy die R96 000 aan Santam in maandelikse paaiemente van R3 500 terug moet betaal. Williams is in November verlede jaar egter weer gearresteer toe die betalings gestop het. Santam het toe in 'n beëdigde verklaring gesê Williams het in Oktober 2019 laas 'n betaling gemaak en dat hy nog R40 000 skuld. Anlen Murray, sy regsverteenwoordiger, het Vrydag hofdokumente ingedien om te wys Williams sukkel finansieel. Van die dokumente wys dat Williams, wie se kind by St. Dominic's Priory School skoolgaan, se skoolfooie met R340 000 agterstallig is. Sy kar is ook teruggevat. Williams het intussen die uitstaande bedrag aan Santam betaal, maar Landdros Lionel Lindoor het Vrydag bevind Williams het steeds sy vonnisvoorwaardes verbreek. - Algoa FM