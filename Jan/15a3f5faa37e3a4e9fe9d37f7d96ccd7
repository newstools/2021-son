’N MAN (60) van Bergsig in Calitzdorp met 14 vorige veroordelings op sy rekord en wat ’n 45-jarige man verwurg het, is Maandag in die Oudtshoorn-streekhof aan moord skuldig bevind. Jan Johannes se vonnisverrigtinge is vir ’n korrektiewe toesigverslag uitgestel. Johannes het onskuldig gepleit en in sy pleitverduideliking gesê hy en die slagoffer, Frans van Wyk, het die betrokke dag saam gedrink. Gehoor Van Wyk en sy meisie het later gestry en Johannes het hom teen sy nek by die huis uitgestoot. Volgens Johannes het hulle later verder gedrink en hy het die volgende dag gehoor Van Wyk is dood omdat hy glo nie asem kon kry nie. Brendon Smith, die staats­aanklaer, het die hof gevra om Johannes aan moord skuldig te bevind omdat hy hom in sy getuienis weerspreek het. Streeklanddros Sylvia Mandla het Johannes se pleitverduideliking en sy getuienis verwerp as nie redelik moontlik waar nie. Verdedig Sy het in haar uitspraak gesê niemand anders behalwe die beskuldigde het dié betrokke dag met Van Wyk baklei nie. Johannes kon nie verduidelik hoe Van Wyk aan sy beserings gekom het nie en het afgewyk van die instruksies wat hy aan sy regsverteenwoordiger, Cin­dy Smith van die Regshulpraad, gegee het. Hy het ook later getuig dat hy homself verdedig het en dis alles ’n opgemaakte storie. Vonnisverrigtinge is tot 22 Februarie uitgestel. Johannes is uit op waarskuwing.