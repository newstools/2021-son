SAM Allardyce, West Bromwich se manager, meen dis nog te vroeg om te sê of hulle relegasie sal ontsnap of nie. “Big Sam”, soos die gesoute manager bekend staan, se uitlatings volg ná ’n skoksege van 3-2 teen Wolverhampton Saterdag in die Molineux Stadium. Die Baggies, soos West Bromwich genoem word, moes eers ’n agterstand van 0-1 uitwis voordat hulle uiteindelik met 3-2 kon seëvier. Allardyce is nou met West Bromwich beslis besig om sy ervaring te laat tel. Volgens Allardyce was dit een van West Brom se beste ver­tonings sedert hy die leisels in die middel van Desember oorgeneem het. “Die manier waarop die spelers die wedstrydplan en taktieke uitgevoer het, was uitstekend,” verduidelik Allardyce. “Ek dink ons moet nou meer momentum opbou en seker maak die positiewe uitslae is nie verniet nie. “Ek het die spelers gevra om elkeen net een persent meer te gee vir die span om te streef na bestendigheid. “Dis nog te vroeg om te sê of ons in die liga gaan bly. “Die sleutelfaktor is om ná Januarie te sien wat ons gedoen het om nuwe spelers te bekom. “Die spelers sal egter steeds moet verbeter en dit is wat ek van hulle verwag, of daar nou nuwe aanwinste inkom of nie,” – AP