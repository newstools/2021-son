ASHWELL Prince, afrigter van die Cape Cobras, is verheug dat die veelsydige Jason Smith van ’n besering herstel het wat hom sedert Maart uit krieket gehou het. Die all-rounder is weer beskikbaar vir die eendagbekerreeks wat môre in ’n bio-borrel in Potchefstroom begin. “Hy was regtig ongelukkig in die voorseisoen en het sy enkel gerol tydens ’n oefening, wat veroorsaak het dat hy die eerste helfte van die seisoen misgeloop het. “Ons is verheug om hom terug te hê. Sy veelsydigheid gee ons goeie opsies en balans vir die span. Nadat hy soveel van die seisoen gemis het, is ek seker hy is regtig honger en lus om te speel,” sê Prince. Die voormalige SA o. 19-ster sê oor sy terugkeer: “Ek het baie lank gewag vir my terugkeer. Ek het geduldig gewag, my rehabilitasie gedoen en die werk gedoen wat ek moes. Doelwit “Ek is baie opgewonde om weer daar buite te kom en my by die groep aan te sluit. Almal se seisoen het in Oktober begin en my seisoen begin nou eers. Nou is ek meer as gereed om aan die gang te kom. “My doelwit vir die kompetisie is om reg bo te wees saam met die voorste lopiemakers en soveel as moontlik met die bal by te dra.” Krieket Suid-Afrika het onlangs bevestig dat die Momentum-eendagbekerreeks met ’n hersiene aantal van 15 wedstryde in ’n bio-veilige omgewing (BSE) op Senwespark, Potchefstroom, plaasvind. Dié eendagbekerreeks is na een stadion verskuif en sal agter geslote hekke gespeel word om die risiko van die oordrag van Covid-19 te verminder. Die ses mededingende franchises is in twee groepe van drie spanne elk verdeel. Die verdedigende kam­pioen, die Dolphins, is in groep A, saam met die Titans en Knights. Dié drie is geskeduleer om mekaar van 9 tot 16 Januarie tuis en weg te pak. Die Lions, Cobras en Warriors is in groep B en speel van 29 Januarie tot 5 Februarie in die kompetisie.