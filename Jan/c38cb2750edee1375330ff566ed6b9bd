MOSSELBAAI. – ’n Man wat mense hier na bewering met ’n speelgoedskietding van geld en hul selfone wou beroof, was lucky om met sy lewe van ’n kwaai mob weg te kom. Die vermeende skurk in sy 20’s het hom vasgeloop toe hy verlede Saterdag by ’n shack in die plakkerskamp Barcelona ingegaan en drie vroue na bewering van hul selfone wou beroof het. Sy luck het egter uitgeloop toe ’n familielid van die vroue daar aankom en met hom begin stoei. Nadat hy met die vuis geslaan en gekopskiet is, moes die vermeende wannabe-rower die aftog blaas en weghardloop. Een van die vroue, Nosiphe Folani, sê hulle het aanvanklik nie geweet dis ’n speelgoed­pistool nie. “Ons was so bang toe hy die gun op ons rig en niemand wou hom teëgaan nie. “Maar ons neef het tot ons redding gekom, die man bespring en hom lekker geslaan dat sy mond en neus bloei.” Inwoners in die area sê dié einste man kasty die gemeenskap al drie weke. ’n Buurman (42) wat anoniem wou bly, sê: “Hierdie ou het sy luck getry omdat daar net vroue in die shack was. “Dié voorvalle is sedert die festive se begin iets wat gereeld in ons gemeenskap gebeur.”