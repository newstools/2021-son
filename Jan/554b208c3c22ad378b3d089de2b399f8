HEIDELBERG. – ’n Buitelander, vermoedelik ’n Egiptenaar, is soek nadat ’n peuter Saterdag tragies in ’n tref-en-trap-ongeluk dood is. ’n Voertuig het die babaseuntjie voor sy huis getref. Klein Jamie-Lee Fatjela (11 maande) het omstreeks 09:20 voor sy huis gespeel toe die bestuurder na bewering oor sy kop gery het. Die ongeluk het in die informele woonbuurt Dollar Square gebeur. Volgens Janine Fatjela, Jamie-Lee se ma, het hy oudergewoonte buite die voordeur van hul sinkhuis gespeel toe die kar skielik in die gang optrek – glo om skuldgeld by van die bure in te vorder. Sy vertel baie hartseer haar dogter, Ayanda (6), het paniekerig begin skree toe sy sien die motor tref haar broer en ry oor hom. “Ek het uitgestorm en op die bestuurder geskree dat hy moet stilhou sodat hy nie nog vir Jamie-Lee met die linkeragterwiel ook tref nie,” sê die ma. “Hy het wel stilgehou sodat ek my kind onder die wiel kon uithaal, maar het onmiddellik van die toneel weggejaag voordat enige een die polisie of ambulans kon bel.” Die ambulansdienste en polisie is toe ontbied. Die erg beseerde kleintjie is eers na die hospitaal in Riversdal geneem. Van daar is hy per helikopter na die provinsiale hospitaal in George oorgeplaas. Hy het kort ná sy aankoms gesterf. Volgens AO Reon Grundlingh, ondersoekbeampte, is ’n saak van strafbare manslag geopen. Hy het bevestig die bestuurder het weggery sonder om vas te stel of die kind beseer is. Aankeer Grundlingh het ook bevestig niemand is nog in hegtenis geneem nie, maar gesê hulle is vol vertroue dat hulle die verdagte spoedig sal aankeer.