VALSE boodskappe wat op sosiale media versprei word saai onnodige paniek. In een van die mees onlangse valse boodskappe word daar in 'n voice note beweer dat 'n pasiënt aangesê is om weg te bly van 'n hospitaal, aangesien hy daar sal sterf. Die Wes-Kaapse regering sê in reaksie op die boodskap dat dit valse nuus is en versoek inwoners om nie valse boodskappe te versprei nie. Alan Winde, premier van die Wes-Kaap, het ook Vrydag op Twitter genoem dat die regering bewus is van die valse boodskap en beweringe oor die hospitaal. Winde tweet: "Alle hospitale is oop en bied broodnodige gesondheidsorg. Help om die verspreiding van valse nuus te fight deur slegs bevestigde inligting te deel." Intussen sê Cayla Murray, woordvoerder vir die Wes-Kaapse minister van gemeenskapsveiligheid Albert Fritz, dat enige persoon wie valse inligting versprei 'n boete of tronkstraf opgelê kan word. Sy voeg by: "Die polisie is verantwoordelik vir misdaadvoorkoming en ook om te monitor of lockdown regulasies gehoorsaam word en waar nie op te tree en boetes te gee of arrestasies te maak. "Ons pleidooi aan die publiek is om slegs staat te maak op amptelike regeringsinligting, wat op amptelike regeringsplatforms en deur die media gedeel sal word. Moenie betrokke raak by die verspreiding van valse inligting nie." Son verneem die voice note oor die hospitale is by die polisie aangemeld vir verdere ondersoek.