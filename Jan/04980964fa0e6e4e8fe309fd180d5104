GESONDHEIDSWERKERS is letterlik heroes sonder die mantel. Hulle is die mense wat daagliks in hierdie moeilike pandemie hul eie lewe sonder huiwering op die spel plaas. Om dankie te sê, het baie gemeenskaps- en geloofsorganisasies besluit om hul waardering vir die werkers op ’n baie unieke manier te wys. Hulle noem dit ’n “clap-out”. Dit beteken lede van die publiek kom buite hospitale byeen wanneer personeel skofte ruil om alle gesondheidswerkers – van dokters, verpleegsters, paramedici en portiere tot die skoonmakers – toe te juig vir hul harde werk en opofferings gedurende die pandemie. Daar is al clap-outs by die Victoria-hospitaal in Wynberg en die Melomed-hospitaal in Mitchells Plain gehou. Mark van der Heever, woordvoerder van die gesondheidsdepartement, het gister die publiek bedank vir dié gebaar wat baie beteken vir die oorwerkte span frontliners. Hy beskryf die clap-out as iets wat alle gesondheidswerkers tans baie nodig het. Ondersteuning “Ons gesondheidswerkers moet soveel opoffer. Hulle is emosioneel gedreineer. “Dis hoekom ons enige vorm van ondersteuning en gebare veral in hierdie tyd waardeer.” Van der Heever voeg by die gebaar is ’n boost vir die frontliners. Dit laat hulle ook besef die werk wat hulle doen, is nie vergete nie, mense waardeer dit. “ ’n Mens kan jou net indink hoe dit voel om soveel pasiënte te sien inkom en hul gesondheid in jou hande te neem. “Om hierdie soort morele ondersteuning te hê gee ook ’n gevoel van erkenning. Die werkers voel gerespekteerd, hulle voel asof hul opoffering die moeite werd is. “Dus wil ons baie dankie sê!” Van der Heever vra dat mense wat die clap-outs bywoon steeds die protokol moet nakom. Op 10 Januarie sal die Mitchells Plain-krisisforum weer ’n clap-out voor die Mitchells Plain-distrikshospitaal in Lentegeur hou. Die organisasie se woordvoerder, Henry Arends, bevestig dat hulle dié gewoonlik onbesonge helde van die pandemie wil vereer, bemoedig en motiveer. Hy vra dat almal posters maak, ’n masker dra, hande was en social distancing toepas.