VERKEERSBEAMPTES het oor die Desembervakansie 'n ander uitdaging in die gesig gestaar... die corona-virus. Fikile Mbalula, minister van vervoer, het Vrydag die padsterfte-syfer van tussen 1 Desember en 11 Januarie bekendgemaak. Hy noem dat: "Desember was een van die uitdagendste padveiligheidsveldtogte in die onlangse geskiedenis. "Talle beamptes het Covid-19 gekry en aanhoudende reën op sekere plekke in die land het ook sake bemoeilik." Mbalula sê in 'n tydperk van ses weke het 518 verkeersbeamptes positief getoets vir Covid-19 - hiervan is 33 aan die virus oorlede. "Soos in vorige jare was jay walking, tref-en-trap, spoed en mense wie ander voertuie verbysteek weer onder die grooste oorsake van ongelukke. "In vergelyking met die vorige jaar is daar wel minder voetgangers dood." Verkeer op Suid-Afrikaanse paaie het tot 1 419 782 gedaal. Dit was 1 556 704 die vorige jaar. "Landwyd is 1 448 mense in 1 210 ongelukke dood. Dit is 'n afname van 7% sterftes op die land se paaie. "Ligte-voertuie maak 24.6% uit van die ongelukke waar mense gesterf het en 1.9% motorfietse was in noodlottige ongelukke betrokke." Volgens die minister is minder mense ook in taxi's dood. "Altesame 8.2% mense het in taxi-ongelukke gesterf, teen 11.1% die vorige jaar." In die Wes-Kaap is 232 mense dood, teenoor 157 die vorige jaar. Die meeste ongevalle was in KwaZulu-Natal waar 289 op die paaie gesterf het, teenoor 336 verlede jaar. Gauteng is tweede op die lys met 231 sterftes teenoor 249 die vorige jaar, gevolg deur die Oos-Kaap met 228 sterftes in vergeleke met 231 verlede jaar.