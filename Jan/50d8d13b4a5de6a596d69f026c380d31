DIT was soos iets uit ’n action movie. ’n Spoedvraat is gister gearresteer nadat hy oor ’n rooi robot gejaag, teen ’n metropolisiemotor gebots en toe boonop van die toneel probeer vlug het. Die voorval het gisteroggend op die hoek van Ma­rinerylaan en Racecourseweg in Milnerton plaasgevind. Dis op selfoonvideo opgeneem en is wyd in sosiale media versprei. In die video kan ’n mens sien hoe metro cops die man beveel om uit die silwer Audi te klim. Die man weier egter en jaag in die Duitse spogkar met ’n GP-registrasienommer weg. Jy kan verder in die video sien hoe die twee cops skiet in die rigting van die voertuig wat wegjaag. Die Stad Kaapstad se direkteur van veiligheid en sekuriteit, Richard Bosman, sê die metropolisiemanne het uiteindelik die man gevang­, want hy kon nie juis wegkom met ’n voorste tyre wat pap geskiet was nie. Bosman vertel: “Die driver se vasberadenheid om weg te jaag het die beamptes gedwing om alternatiewe stappe te doen om hom te keer. “Metropolisielede kry gedurig opleiding vir sulke situasies, soos die video’s demonstreer wat tans die ronde doen. “Die beamptes op die toneel het die besluit geneem om die tyres van die get­away-kar te skiet. “Dis om die kar te keer. Dis deel van hul opleiding en hulle moes voorsorg tref dat die voertuig nie onskuldige padgebruikers benadeel nie.” Die voorval is by die onafhanklike polisieondersoekdirektoraat (Opod) aangemeld. Geweld Bosman sê verder hul beamptes word nou meer gereeld gedwing om moeilike besluite in die uitvoering van hul pligte te neem. Dis weens die toenemende wetteloosheid en geweld teen cops.