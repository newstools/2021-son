DiIE polisie het 'n saak geopen teen die familie van die vermoorde prins Andries Mbangelwa Mahlangu oor die beweerde oortreding van die lockdown-regulasies by sy begrafnis, waar die aantal roubeklaers glo meer as die toegelate getal was. Die persoon wat die taak gehad het om Mahlangu se begrafnis te monitor, is ook in die moeilikheid met die gereg. Mahlangu (67) is Donderdag in Siyabuswa, Mpumalanga, begrawe. Hy is op 9 Januarie in Siyabuswa doodgeskiet terwyl hy in sy voertuig gesit het. Mahlangu se seun het aan die polisie gesê hy het omstreeks 08:15 skote gehoor. Hy het gaan ondersoek instel en twee mans gesien wat uit die tuin hardloop waar sy pa sy voertuig geparkeer het. Toe hy die voertuig nader, het hy sy bewustelose pa in die kar oor die stuurwiel  gesien lê. Brigadier Leonard Hlathi, 'n polisiewoordvoerder, sê begrafnisse word as super-spreading events van die corona-virus beskou. "Die stasiebevelvoerder van die Siyabuswa-polisiekantoor, brig. Sipho Mokwatlo, het opdrag gegee dat die persoon wat die verantwoordelikheid gehad het om die begrafnis te monitor, rekenskap moet gee. 'n Dossier is teen die koninklike familie geopen weens die oortreding van die lockdown-regulasies," sê Hlathi. -News24