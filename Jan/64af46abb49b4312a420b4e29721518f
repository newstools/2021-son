DIE Cheetahs het Saterdag in Kimberley hul Curriebeker-seisoen met ’n 22-18-sege oor die Griekwas afgesluit. Die Poubloues het ’n gulde kans verspeel om hul eerste oorwinning van die seisoen te behaal, maar kon uiteindelik nie die wa deur die drif sleep nie. Griekwas was eerste oor die Cheetahs se doellyn, maar die TMO het die drie afgekeur nadat bevind is die bal is aangeslaan. Die besoekers het ’n ruk lank oorheers en is beloon toe Marnus van der Merwe (haker) oor is ná volgehoue druk in die Griekwas se kwartgebied. Frans Steyn het die drie verdoel voordat die tuisspan se Tinus de Beer (losskakel) die Poubloues met twee strafdoele in drie minute teruggebring het in die wedstryd. Steyn se eerste strafdoel het die telling met rustyd op 10-6 te staan gebring ná ’n helfte wat nie vir veel opwinding gesorg het nie. Die Griekwas het ná rustyd begeesterd voorgekom. Hulle is in die 46ste minuut beloon. Gideon van der Merwe (flank) het gaan druk ná ’n rolmaalbeweging van ’n lynstaan af. Die Cheetahs was egter teen die 60-minuut-merk terug aan die voortou danksy twee strafdoele van die skerpskutter, Steyn. Die veteraan het die telling drie minute later met nog ’n kenmerkende lang strafdoel na 19-11 gerek. Daniel Kasende (regtervleuel) het in die 74ste minuut pragtig afgerond nadat die Griekwas se kaptein, Zak Burger, hom in ’n gaping gesit het. George Whitehead se doelskop het beteken dat die Cheetahs se voorsprong met enkele minute oor op die klok net een punt was. Die Griekwas het in die laaste minute verwoed aangeval, maar het ná die toeter ’n lynstaanbal 5 m van die Cheetahs lyn verloor. Die span sluit die seisoen dus segeloos af. Steyn is as die speler van die wedstryd aangewys. Puntemakers: Griekwas – drieë: Gideon van der Merwe, Daniel Kasende; doelskoppe: George Whitehead; strafdoele: Tinus de Beer (2). Cheetahs – drieë: Marnus van der Merwe; doelskoppe: Frans Steyn (1); strafdoele: Steyn (5).