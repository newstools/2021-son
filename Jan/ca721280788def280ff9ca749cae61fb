EMALAHLENI. – ’n Kort begrafnisdiens is gister, op ’n grys dag vol gietende reën, in dié Mpumalanga-dorpie vir min. Jackson Mthembu (62) gehou. Net ’n handjievol naaste familielede en afgevaardigdes van die regering, onder wie pres. Cyril Ramaphosa, is by die diens toegelaat. Baie het Mthembu beskryf as ’n ouer broer, mentor en geliefde lid van die parlement. Terwyl die stoet op pad was na die begraafplaas, het talle inwoners die reën aangedurf om hul laaste eer te betoon aan die minister, wat weens Covid-19-verwante komplikasies gesterf het. Verskeie mense was dit eens baie meer rouklaers sou kom afskeid neem het as dit nie vir die gure weer was nie. Inwoners het Mthembu as “een van hul eie” beskryf. Hoewel Mthembu ’n staatsbegrafnis gekry het, moes dit weens die “nuwe normaal” tydens die pandemie heelwat aangepas word. Die landsvlag is byvoorbeeld nie oor die kis drapeer nie; dit is aan die naaste familie oorhandig. Ná ’n kort seremonie, waartydens dit nog gegiet het, is Mthembu ter ruste gelê.