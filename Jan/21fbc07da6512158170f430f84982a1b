DIE Bulls is die oorweldigende gunsteling om die Currie Cup môre teen die Sharks op Loftus Versfeld in Pretoria te wen. Dit is die mening van die voormalige Springbok­haker Dale Santon, wat in sy speeldae vir die Bulls uitgedraf het. Santon het gister omgekrap aan Son gesê: “Ja, ek dink Jake White (afrigter) se Bulls gaan definitief die Curriebeker wen, want die Sharks het laas week die swakste WP-span (Weste­like Provinsie) wat ek al ooit gesien het, op Nuweland in die semi geklop. “Die Sharks het nie eens goed gespeel nie. Die WP was maar net uiters swak. “Hulle is die swaks afgerigte span wat ek ooit gesien het. Hulle kon geen basics reg doen nie en nie een volle beweging in die agterlyn uitvoer nie. “Die WP-spelers is veronderstel om professionele rugbyspelers te wees, maar die rugby wat hulle opgedis het, was uiters teleurstellend. Covid het almal geaffekteer, maar om so onvoorbereid vir ’n Currie Cup-semi op te daag het ek nog nooit voorheen in my leeftyd gesien nie. “Die lynstane en die skrums was pateties. Dis eintlik belaglik. Om in die laaste game op Nuweland so ’n vertoning te lewer, is uiters teleurstellend. “Waar is die passie? Dit was mos nie rugby nie!” Santon meen Jake White sal nie onvoorbereid in ’n finaal ingaan nie. “Die Bulls het gewys dat hulle goed georganiseerd is. My geld is beslis op die Bulls, veral ook omdat hulle tuis speel en nie hoef te reis nie. “Hulle dwing hul gesag by die afbreekpunte af deur in getalle daar op te daag. “Die Bulls het boonop sterk baldraers soos Duane­ Vermeulen onder die voorspelers. Agterlangs spog hulle met ’n speler soos Cornal Hendricks op binnesenter wat veld wen en die bal oor die voordeellyn dra. “Die Sharks het goed geslaag om die WP se mauls te stuit en het puik by die breakdowns gevaar. “Ek glo egter dat die Bulls steeds te veel skietgoed vir die Sharks gaan hê,” het Santon bygevoeg.