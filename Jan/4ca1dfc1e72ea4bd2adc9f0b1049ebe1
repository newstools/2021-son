PAAIE in die Krugerwildtuin is gesluit en bosveldkampe is ontruim nadat die sikloon Eloise dele van Suid-Afrika getref het, berig News24. Riviere is ook al vol. Volgens Ike Phaahla, woordvoerder van die Krugerwildtuin, verander weerstoestande by die minuut en word 'n wakende oog gehou vir swaar reën wat deur die dag uitsak. Phaahla sê daar is tans geen toegang tot die bosveldkampe wat gesluit is nie. Die pad tussen Punda Maria en Shingwedzi is onder water en gesluit sowel as die Mopani- en Phalaborwa-hoofpad. Die departement van samewerkende regering en tradisionele sake in Mpumalanga sê aan News24 hoewel hulle swaar reën ervaar, is geen ernstige voorvalle aangemeld nie. Enkele voorvalle van beskadigde huise is wel in die Busbuckridge-munisipaliteit aangemeld.