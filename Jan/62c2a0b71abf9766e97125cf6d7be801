’N MAN met 43 vorige veroordelings is dié week in die Oudtshoorn-streekhof 12 jaar gevangenisstraf opgelê vir verkragting en menseroof. Johannes Booysen (47), van Oudtshoorn, het onskuldig gepleit en ontken dat hy die 22-jarige klaer van haar vryheid ontneem en verkrag het. “Toe sy haar uittrek, het ek ’n slegte reuk gekry en nie met haar seks gehad nie,” het Booysen getuig. “Ek wou weet of sy met ’n ander man seks gehad het. Volgens hom het hy die betrokke aand saam met die klaer en ander mense by ’n vuur gestaan toe sy hom vra om saam met haar huis toe te stap omdat sy bang is vir haar eks-boyfriend. Gedreig Onderweg huis toe het hulle afgedraai om tik te gaan koop, waarna die klaer hom seks belowe het. Hy het ontken dat hy haar aan haar arm getrek en met ’n mes gedreig het toe sy nie verder saam met hom wou stap nie. Die klaagster het getuig dat die beskuldigde in sy tyd as verhoor­afwagtende mense na haar gestuur het om haar te dreig en geld aan te bied om die saak te laat vaar. Die staatsaanklaer, Brandon Smith, het die hof vir minstens 10 jaar tronkstraf vir verkragting gevra omdat geen wesenlike of dwingende omstandighede bestaan om ’n ligter vonnis op te lê nie. “Die beskuldigde het ’n crime spree wat 30 jaar gelede begin het en hy het nog glad nie verbeter nie. “Die gemeenskap moet teen mense soos hy beskerm word en dit is verswarend dat hy geen berou toon nie. Verkragting is baiekeer erger as moord,” meen Smith. Booysen se regshulpprokureur, Wenzel Botha, het die hof gevra om in ag te neem dat die beskuldigde ten spyte van sy ellelange lys vorige veroordelings nog nie voorheen vir verkragting of menseroof in die hof was nie. Streeklanddros Sylvia Mandla het Booysen se getuienis verwerp en die weergawe van die klaer as betroubaar aanvaar. Booysen het ook twee jaar tronkstraf vir menseroof gekry.