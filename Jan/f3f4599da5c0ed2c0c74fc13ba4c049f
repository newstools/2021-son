DIT gaan samewerking kos om die Boland Rugbyunie (BRU) weer ’n aangename plek te maak. Só meen Bennie van Rooi, waarnemende president van die BRU. Van Rooi dien tans in dié hoedanigheid ná die ontydige sterfte in Desember van Ivan Pekeur, wat die BRU sedert 2014 gelei het. Van Rooi, ’n 56-jarige boorling van Ashton, is verlede jaar as vise-president van die BRU geskors. Hy het na bewering vertroulike inligting aan die media uitgelek. Dié klag is intussen laat vaar en Van Rooi neem sedert dié week as president waar. In ’n telefoniese gesprek met Son het Van Rooi gister gesê: “Die unie moet nou op alle vlakke vorentoe gevat word. “Daar moet saamgewerk word sodat ons in een rigting kan trek sodat ons weer die unie ’n aangename BRU maak – spesifiek vir die jeug en veral vir die agtergeblewenes.” Hy gee toe die BRU het foute begaan. “Ek moet nou seker maak dat ek nie terugdeins en dieselfde foute maak wat in die verlede gemaak is nie. “Die vorige president hét foute begaan en mense moet dit begin erken. “Alleenlik dan kan ons begin vorentoe beweeg. “Die unie se grootste probleem tans is geld – die unie het nie geld nie. Ons wil graag ’n gesonde geleentheid vir besighede en korporatiewe instansies met geld binne die unie skep. Dis nóú die tyd om in te koop. “Ons wil die mense weer trots maak. Ons wil op die rugbyveld gaan en nie net deelneem nie, maar meeding óók. Dit geld die Boland-Kavaliers, asook vroue- en skolerugby.” Van Rooi het ook ’n lansie vir die afgestorwe Pekeur gebreek: “Ek wil graag die mooi gedeelte van ons vriendskap koester. “Mnr. Pekeur het ook baie goeie eienskappe gehad. Ek wil vir sy vrou en kinders baie sterkte toewens ná sy heengaan. Hy laat beslis ’n groot leemte. Hy was ’n familieman wat hom altyd met klubrugby bemoei het.” Van Rooi sê hy beplan ’n virtuele vergadering met die bestuur vir vroeg volgende week.