DIE finale Curriebeker-kragmeting tussen die Westelike Provinsie en die Sharks is gister kragtens die Covid-19-protokols gekanselleer. Die wedstryd sou Saterdag op Nuweland plaasgevind het. SA Rugby (Saru) het die game Woensdag afgelas ná ’n aantal positiewe Covid-19-toetse in die Sharks se kamp. Sean Everitt, Sharks-afrigter, en drie sleutelspelers, Marius Louw (senter), Hyron Andrews (slot) en Thomas du Toit (stut), het weens Covid-protokols nie vir die game teen die Cheetahs na Bloemfontein gereis nie. Hulle was ook nie laas week in die game teen Griekwas in aksie nie. As gevolg van die kansellasie van die kragmeting met die Streeprtruie gaan die game gelykop verklaar word. Die spanne kry dus twee ligapunte elk. Die ander twee Curriebeker-games – Saterdag s’n tussen die Cheetahs en Griekwas 16:30 in Kimberley en tussen die Pumas en die Bulls Sondag 16:00 in Nelspruit – gaan ongehinderd voort. Die kansellasie van die game beteken dat die WP die ligafase van die kompetisie op 37 punte sal voltooi. Die Streeptruie lê tans in die tweede plek op die puntelys met 35 punte. Die Bulls het ook 35 punte, maar is bo vanweë ’n beter punteverskil. Die Sharks sal opskuif na die derde plek, ook op 35 punte. Die twee spanne van die kus sal moet wag vir die uitslag van die Gautengse derby tussen Bulls en Lions in Pretoria wat vandag 16:00 regstreeks op SuperSport uitgesaai word. Die laaste twee games die komende naweek gaan dan bepaal waar die semi’s gespeel gaan word.