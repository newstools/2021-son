DIE gesondheidsbedryf, medici en nasionale vervolgingsgesag is in rou gedompel oor die dood van prof. Johann Dempers. Dié patoloog was die hoof by Tygerberg se forensiese laboratorium in Kaapstad. Hy is Dinsdag dood aan siektes wat verband hou met Covid-19. Doctors United het die nuus op sy sosialemediaplatforms gedeel. Verskeie dokters en mediese studente het hul skok en medelye gedeel. “Prof. Dempers het forensies onderrig asof dit die maklikste ding op aarde is. Hy het ons saamgevat na misdaadtonele. Hy was die passievolste lecturer ooit,” het dr. Sine Mkhize gesê. Dr. Darren Green skryf: “Prof. Dempers was ’n great mens wat destined was om mense te onderrig en te inspireer. Hy was vir baie ’n rolmodel.” Dempers was ’n deskundige getuie in howe oor Kaapstad heen. Sy getuienis in die Courtney Pieters-moordsaak was deurslaggewend. Die staatsaanklaer in die saak, adv. Esmeralda Cecil, het getuig van Dempers se passie vir sy werk. “Hy het altyd meer as sy plig gedoen vir sy werk. Hy het uitgebreide navorsing gedoen oor of Courtney nog geleef het toe Mortimer Saunders haar aangerand het. Danksy sy navorsing en deursettingsvermoë is Saunders gestraf. Dis net een voorbeeld van die uitnemendheid van sy werk.” Dempers se getuienis was ook deurslaggewend in die driedubbele Van Breda-moordsaak. Hy het bevind Henri van Breda het sy wonde self toegedien. Adv. Susan Galloway sê Dempers was ’n nederige mens, vol integriteit en passie vir sy werk. “Hy is voor sy tyd dood en sal baie gemis word.”