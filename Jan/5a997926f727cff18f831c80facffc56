SOMMIGE mense in Kannaland – Zoar, Calitz­dorp, Van Wyksdorp en Ladismith – neem die Rampbestuurswet en die Covid-regulasies baie ernstig op. Ander nie. Volgens sommige ont­stoke inwoners is dit veral “professionele mense” wat Covid-regulasies en protokolle oortree. ’n Wetstoepasser kla: “Hulle kuier en paartie saans tot laat by mekaar se joints en lank nadat die curfew ingeskop het. “Hulle drink wyn en dra nie maskers nie. Hulle ry dan ewe gemaklik na hul eie huis sonder om voorgekeer te word. “En as die cops hulle wel voorkeer en met hulle praat, dan is hulle die slimstes. Hulle maak asof hulle die wette self geskryf het en dit beter ken as die cops.” Volgens die buurtwagte in dié dorpe is dit dan aan die ander kant weer die “gewone werkers” wat tog alte pligs­getrou en veiligheidsbewus is. “Sien jy mense in plakkerskampe by mekaar paartie? Ry hulle rond ná die curfew? “Maar dan kry jy weer van die cops wat dan juis die plakkerskampe in die dorpe target en daar die kitaar wil slaan ... “Daai mense dra hul maskers getrou – al is dit nie elke dag gewas nie. Hulle het nie eens geld vir paarties nie,” kla ’n inwoner. Sers. Chris Spies, polisiewoordvoerder, sê: “Dié bewerings is ongegrond. “Die Rampbestuurswet word toegepas sonder vrees of guns of voorkeur. “Dit is elkeen se verantwoordelikheid om die verspreiding van die virus­ te help keer. “Verskeie misdaadvoorkomingsoperasies word uitgevoer en sal steeds uitgevoer word.”