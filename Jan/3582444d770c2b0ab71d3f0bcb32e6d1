NEE kyk, 2020 was ’n jaar vol verrassings en daar is ’n hele paar stories wat die harte bly gemaak het, asook ’n paar wat ’n mens se bors warm gemaak het. Hier is ons lys van die topvyf-stories vir 2020. 1. “Jerusalema” – Master KG Wanetwa mos! Ons moet begin met die Suid-Afrikaanse hit wat die hele wêreld in die pandemie laat dans het. Dié hit en sy lekker dans-moves het vir almal regoor die wêreld nuwe moed gebring in ’n baie donker tyd. Dit het ook natuurlik geld laat inrol vir die plaaslike kunstenaar Master­ KG. Hy het sommer vir hom ’n Ferrari gekoop om homself geluk te wens toe die 2019 hit meer as 150 miljoen views op YouTube gekry het. 2. Katlego Maboe Ons sal sekerlik nooit vergeet hoe die TV-aanbieder in sy donkerblou gown gestaan en erken het dat hy sy baby momma, Monique Muller, verneuk het nie. Monique beweer dat die mediapersoonlikheid haar ’n STD gegee het wat kankerselle geaktiveer het. Sedertdien het SABC3 se oggendprogram Expresso gesê dat Katlego met verlof is om sy persoonlike sake uit te sorteer. Al die Outsurance-advertensies waarin Kat verskyn, is ook verwyder. Monique en Kat loop tans hof. 3. Suidoosterfees se suksesvolle inryteater Die karligte het geflikker en die toeters is geblaas by vanjaar se Suidoosterfees soos kunsliefhebbers die inryteater geniet het. Ander groot kunstefeeste soos die KKNK het besluit om verrigtinge vir 2020 weens die corona-virus te kanselleer. Dít terwyl die organiseerders van die Suidoosterfees uit die boks gedink en ons ’n inryteater-ervaring gebied het. Elke aand was die parkeer-area by Atlantic Studios daar in Montague Gardens vol geparkeer en die kunsliefhebbers kon hul gunsteling-kunstenaars in aksie sien terwyl hulle steeds die Covid-19-regulasies gevolg het. 4. Beste opkomende ster vir 2020 – Cantona James As daar nou een akteur is wat diep in ons harte gekruip het, dan is dit die talentvolle Cantona James, wat tans die rol van Daniel Lefras in Arensdvlei speel. Hy het nie net die harte gesteel van sepiekykers nie, maar het toekennings vir sy werk as teater-akteur ingeryg. Die jong akteur is vanjaar bekroon as die mees belowende student by die 55ste Fleur du Cap-teatertoekennings. Cantona is ook vroeër dié jaar met die Fiësta-toekenning vir die beste ontluikende kunstenaar vereer vir sy rolle in die produksies In Slavenhuis 39 en Jakkals en Wolf Onbeperk. Onthou wat ek julle vandag sê: Cantona James gaan nog diep spore in die teaterwêreld en TV-bedryf trap. 5. Musiekman loop hof vir beweerde verkragting. Mense was ontsteld toe hulle uitvind dat ’n bekende Kaapse musikant en mentor daarvan verdink word dat hy een van sy leerders seksueel aangerand het. Daar was veral woede oor die vermeende verkragter se naam nie genoem mag word ingevolge die Strafproseswet nie. Organisasies het voor die Blue Downs-landdroshof betoog oor die musiekman se naam en identiteit beskerm word. Die musiekman is uit op borgtog en is op 26 Februarie 2021 weer in die hof.