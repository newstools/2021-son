CALITZDORP. – Twee vrouelandbouers staan met ’n prysenswaardige gemeenskapsprojek hul plek in ’n manswêreld behoorlik vol. Voedselproduksie en -sekerheid vorm tans die kern van die projek. Die energieke dames Eleanor Gysman en Christolino Pêrel is die boustene van hierdie projek waarmee hulle reeds vir 40 mense werk geskep het. Gysman vertel: “Aan die begin van 2019 het dit maar woes gegaan om alles in plek te kry. “Dit was aan die begin van die hard lockdown, maar sedert ons ’n stuk grond gekry het, woel ons behoorlik tussen die grond en die water­.” Pêrel voeg by: “Wat belangrik is, is ons bied ook in samewerking met Elsenburg (Agricultural Training Institute) vir die mense van die dorp opleiding aan in landbou. “Ons het ook reeds twee plaaslike universiteitstudente wat gaan kom terugploeg in die projek. “Ons bemagtig ons werkers met programme soos grondvoorbereiding, bemarking, omheining en voedselsekuriteit. “Ons is dankbaar vir al die skenkings wat ons ontvang. “Verskeie staatsdepartemente ondersteun ons, maar ons benodig nog baie implemente.” Groot, groot planne lê nog voor. “Ons boer organies. Geen gifstowwe nie. Vegans is deel van ons projek en binnekort gaan ons groot aan die veganistiese mark verskaf. “Ons het reeds begin om die tamaties wat ons oes te droog en in te lê. Onlangs het ons 1 000 flessies jam met ons eie handelsmerk aan ’n plaaslike fees voorsien,” vertel Gysman opgewonde. Die hele projek gaan na diere uitgebrei word. Pêrel wei uit: “Ons gaan later begin met varkproduksie. Ons gaan eers training hierin gee.”