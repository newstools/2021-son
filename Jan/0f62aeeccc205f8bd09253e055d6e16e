STRANDGANGERS in die Wes-Kaap belowe hulle sal aanhou om level 3 lockdown-regulasies te verontagsaam deur strande regoor die provinsie te beset. News24 berig dat inwoners Saterdag by die Muizenberg-strand onder die toesig van wetstoepassingsbeamptes betoog het. Hulle het gedreig om voort te gaan met vreedsame betogings tot die regering weer mense sal toelaat om strande te besoek. 'n Leier van die groep, Clay Wilson, het gesê: “Genoeg is genoeg. Ons word ontneem van iets wat aan ons behoort. Toerisme en winkels by strande word ook hierdeur geraak. ” Brig. Novela Potelwa, polisiewoordvoerder, sê die polisie se eenheid wat openbare orde handhaaf is na Muizenberg-strand ontplooi waar sowat 200 mense betoog het. “Hulle het die situasie van ‘n afstand af dopgehou en ‘n waarskuwing aan die groep uitgereik, waarna hulle die groep vreedsaam van die strand verwyder het. Geen voorvalle is aangemeld nie. Behalwe vir ‘n paar mense wat by Kampsbaai-strand opgedaag het, is daar geen ander voorvalle in die res van die provinsie aangemeld nie.” Intussen het die Stad Kaapstad gesê hy was bewus van die beplande protesoptog en ondersteun die oproep om strande te heropen. Wetstoepassingswoordvoerder, Wayne Dyason, sê egter die wet vereis van hulle om te verseker dat inwoners by die level 3-regulasies hou en hulle wil almal daaraan herinner dat dit teen die regulasies is om strand toe te gaan. 