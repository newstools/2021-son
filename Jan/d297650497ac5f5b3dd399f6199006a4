RAFAEL Nadal voel tennisspelers is bevoorreg om te midde van die Covid-19-pandemie in vanjaar se Australiese Ope Toernooi te kan speel. Die Spaanse tennisspeler het sy mede beroepspelers aangemoedig om ’n wyer begrip te hê vir die streng gesondheidsmaatreëls vir die aanbied van dié jaar se eerste Grand Slam. Altesaam 1 200 tennisspelers gaan aan dié toernooi deelneem en moet vir 14 dae onder kwarantyn bly voordat dit begin. Nadal het aan CNN gesê: “Toe ons hiernatoe kom, het ons geweet van die streng riglyne, want hierdie land doen goeie werk in die pandemie. “Dis normaal om te kla, maar as jy met ’n wyer perspektief daarna kyk, kom jy agter hoe baie mense wêreldwyd weens Covid-19 sterf.” Die Australiese Ope begin op 8 Februarie. Die spelers is reeds in die laaste week van hul kwarantynperiode. – Reuters