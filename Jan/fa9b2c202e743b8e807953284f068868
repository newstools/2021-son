DIE 2021-weergawe van die bekende en opwindende Varsity Cup skop dalk op 8 Maart af. Daar is egter nog so ’n paar boksies wat getick moet word voordat die eerste afskop kan plaasvind, het die bestuurder van dié kompetisie, Xhanti-Lomzi Nesi, aan Son gesê. Volgens Nesi oorweeg die Varsity Cup-raad baie scenario’s. Een daarvan is om die kompetisie in ’n bio-veilige omgewing (bio-borrel) te speel. Maar selfs met hierdie opsie gaan daar chal­lenges wees. Die voorgestelde datums vir die toernooi is van 8 Maart tot 17 Mei, met die Varsity Shield-kompetisie wat dan op 19 Maart sal afskop. Volgens Nesi gaan baie afhang van die besluite wat op die volgende raadsvergadering bespreek en geneem word. Dié vergadering is vir 1 Februarie geskeduleer. Regulasies “Die Varsity Cup-raad doen alles in sy vermoë om eerstens die studente, afrigters en support staff te ondersteun,” het Nesi gesê. “Ons wat die toernooi reël en agter die skerms werk, moet alles doen om te comply met (die regulasies van) SA Rugby, die Suid-Afrikaanse regering en dan ook die universiteit se eie Covid-19-komitees.” Wat vir Nesi-hulle ’n groter en dalk moeiliker uitdaging is, is dat nie al die afrigters nie so lank weg van hul huis kan wees nie. Baie spanne in die Varsity Cup en Shield employ hul afrigter nie heeltyds nie. So, om maande lank in ’n bio-borrel te wees kan ’n afrigter sy werk kos. Die ander kommer vir die Varsity Cup-raad is natuurlik die spanne wat in die land se hotspots geleë is – soos die Wes- en Oos-Kaap. “Ons moet ook die interne Covid-19-maatreëls van elke universiteit in ag neem en eerbiedig. “Daar is byvoorbeeld van die universiteite wat dalk nie die bio-borrel sal ondersteun nie, want die spelers gaan daarna terug na hul onderskeie universiteite. “Dié wat in die koshuis bly, sal dan onder kwarantyn moet wees en dit sal dalk nie moontlik wees nie.” Nesi het die borge, SA Rugby en die departement van sport bedank. “Ons is innig dankbaar vir ons borge wat nog by ons staan. Dit spreek boekdele van die goeie verhouding wat ons oor die jare met hulle opgebou het. Fokus “Dan moet ons ook die belangrike rolspelers, SA Rugby, die Varsity Cup-raad, universiteite en minister van sport en kultuur (Nathi Mthethwa) bedank. “Ons main fokus is en sal altyd die veiligheid van alle spelers, afrigters en administrateurs wees.”