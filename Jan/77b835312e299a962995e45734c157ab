DYLAN Deane en Nasief Morris se afdanking as coaches van onderskeidelik Cape Town All Stars en Steenberg United is nog ’n bewys van hoe ’n absoluut onvoorspelbare bedryf beroepsokker kan wees. Die klubs het Deane en Morris ná net twee maande in die Nasionale Eerste Liga se nuwe seisoen gepos. Dié verwikkelinge volg kort nadat Cape Town Spurs ook sy Serwiese coach, Vladislav Heric, die deur gewys het. Daar word verder bespiegel dat Stars se hulpafrigter, Calvin Marlin, ook nie sy pos gaan behou nie. Son is ingelig dat swak uitslae en vertonings die rede is waarom Dean en Morris nie lank by hul klubs gehou het nie. Stars en Steenberg (albei 11 punte) en Spurs (10) beklee tans onderskeidelik die 13de, 14de en 15de posisies op die punteleer. Dis duidelik dat dié spanne se bestuur liewer vroeër as later wou ingryp. Al het Spurs ná Heric se ontslag op die wenpad in die Eerste Liga gekom, sal dit interessant wees om te sien of All Stars en Steenberg onder nuwe afrigting dieselfde sal vermag. Dít aangesien Deane en Morris al sedert die voorseisoen aan hul onderskeie filosofieë met spelers werk oor hoe sokker gespeel moet word. Daar is nou bittermin tyd vir dié klubs se nuwe breiers om aan filosofieë te werk. Steenberg is reeds môre­ in aksie in sy volgende ligawedstryd teen Polo­kwane City. All Stars kom Sondag teen Pretoria Callies te staan. Spurs is môre teen TS Sporting in aksie.