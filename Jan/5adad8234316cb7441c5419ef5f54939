ROBERTSON. – Gebede en trane – dis hoe die gemeenskap Sondagmiddag teen die gevreesde corona-virus saamgestaan het. Talle inwoners het by die hospitaal opgetrek en gebid. Robertson het al baie geliefde inwoners in die pandemie verloor. Die gemeenskap het God in gebede gesmeek om die virus nou en vir altyd uit te wis. Sommiges het in trane uitgebars en moes ondersteuning kry. Baie het op hul knieë gebuig en God vir genade gevra om lewens nou te spaar. Robertson het tans 255 positiewe gevalle en daar was reeds 154 sterftes in die Langeberg-streek. Bemoedig Son verneem die hospitale in die vallei is byna vol van positiewe corona-gevalle. Pastoor James Davids het die inwoners in sy boodskap bemoedig. Davids glo deur gebed sal die virus oorwin word. “Ons moet net glo en daar sal genesing kom,” sê Davids. Ballonne is kort ná die gebedsessie in die lug opgestuur terwyl daar ook kerse aangesteek is vir die geliefdes wat nie die virus oorwin het nie. ’n Inwoner, Julian Minnaar, sê gebed alleen kan nie die virus oorwin nie. “Ons as mense moet ook onse samewerking gee, veral wanneer ’n persoon weet hy of sy is siek. Hulle moet dan by hul huis bly.” Die organiseerder, Jeremy Lucas, het die gemeenskap bedank wat die gebedsessie bygewoon het.