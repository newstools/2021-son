VISUMPROBLEME het daartoe gelei dat die Western Force nie die dienste van die Argentynse haker Julián Montoya kon vasmaak nie. Montoya was veronderstel om op ’n korttermynkontrak vir die Force in Australië se Super Rugby AU-kompetisie en in die nuwe Trans-Tasmaanse kompetisie teen Nieu-Seeland se Superrugbyspanne te speel. Hy’t egter probleme ondervind met sy visum en om sy gesin in Australië te huisves. Montoya (27) gaan nou vir die Engelse Premierliga-klub Leicester Tigers speel. Hy sou in elk geval vir die Tigers gaan speel het, maar die aanbod om eerste in Australië ’n draai te maak, is op die tafel geplaas. Hy gaan hom nou vroeër as verwag by die Tigers aansluit. Die Force hoef nie te sleg te voel oor die verlies van ’n wêreldgehalte-haker nie. Die Perth-span gaan vanjaar met verskeie internasionale spelers in ander posisies pronk, onder andere die voormalige Ierland-heelagter Rob Kearney. Verskeie Argentynse spelers gaan ook vir die Force uitdraf, soos Tomás Cubelli, Tomás Lezana, Santiago Medrano­ en Domingo Miotti. – Rugbypass.com